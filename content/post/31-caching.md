---
title: "สิ่งที่ต้องคิดก่อนใช้ Cache ในระบบ "
date: 2022-02-13T12:04:02+07:00
lastmod: 2022-02-13T12:04:02+07:00
draft: false
tags: ["caching", "scalability", "performance"]
categories: ["system design"]
---


![Photo by Wonderlane(@wonderlane) on Unsplash](/img/covers/desk-01.png)

แคช(Cache)เป็นหนึ่งในตัวเลือกที่ถูกใช้บ่อยมากในการเสกลระบบให้สามารถรับโหลดได้เยอะๆ ถ้าใครไปสัมภาษณ์งานแล้วเจอคำถามว่าระบบมีคนใช้เยอะมาก และเป็นการอ่านข้อมูลเป็นหลัก(Read-intensive) เดาได้เลยว่าได้คุยเรื่องแคชแน่นอน

<!--more-->

ถึงแม้การใช้แคชจะตอบโจทย์ได้บ่อยมาก แต่ก่อนที่จะใส่เข้าไปในระบบ มีเรื่องที่ต้องพิจารณาค่อนข้างมาก ในบทความนี้เราจะมาไล่ดูกันว่ามีเรื่องใดบ้าง

## ทำไมถึงใช้แคช

ตามที่เกริ่นไปขั้นต้น แคชนั้นเหมาะสมการกรณีที่ระบบมีอการอ่านข้อมูลเป็นหลัก ถ้าระบบที่คุณพัฒนาอยู่เริ่มมีการทำงานช้า แล้วพอนั่งวิเคราะห์อัตราส่วนของ Request แล้วพบว่าเป็น Read เกิน 80% ก็ควรพิจารณาใช้แคชได้แล้ว

แนวคิดของแคชคือการเก็บข้อมูลไว้ในใกล้ตัว ลองพิจารณา 3-tier architecture ข้างล่างดูครับ

{{< figure src="/img/diagrams/31-caching/3-tier-with-a-downstream-service.png" title="ตัวอย่าง 3-tier architecture ที่มี downstream service" >}}

ถ้าระบบมีการอ่านข้อมูลมากจนฐานข้อมูล(Database)จะทำงานหนักเกินไป การใส่แคชเข้าไปในระบบจะลดการทำงานของฐานข้อมูล ทำให้ระบบรับโหลดได้ดีขึ้น (Improve scalability) และระบบตอบสนองได้เร็วกว่า(Reduced latency) เพราะแคชจะเก็บข้อมูลจากหน่วยความจำ (Memory หรือ RAM ที่เรารู้จักกัน) ซึ่งเร็วกว่าอ่านจากดิสก์มากๆ แถมยังไม่มี Network Call ด้วยหากเราเก็บแคชไว้ในเซอร์เวอร์

อีกกรณีคือระบบที่มีการคำนวนเยอะ เราสามารถคำนวนค่าพวกนี้และเก็บเอาไว้ในแคช ทำให้ไม่ต้องคำนวนใหม่หลายรอบ

นอกจากฝั่งฐานข้อมูล เราอาจจะใช้แคชในการเก็บข้อมูลที่ต้องเรียกใช้จากอีกระบบ (ในรูปข้างบนคือกล่อง Downstream service) แคชจะช่วยลดจำนวนรีเควสต์ที่เราต้องส่งไป ทำให้ระบบตอบสนองได้เร็วขึ้น (Reduced latency) และลดโหลดในระบบที่เรียก (Reduced load on downstream systems)

ไม่ว่าในกรณ๊ไหน ถ้าโหลดของระบบลดลง เราก็จะสามารถลดจำนวน(หรือขนาด)ของเครื่องที่เราต้องใช้ เราก็จะลดค่าใช้จ่ายไปโดยอัตโนมัติ (Reduced cost)

สรุปแล้ว ประโยชน์ของแคชมีดังนี้ครับ

1. ระบบสามารถรับโหลดได้ดีขึ้น (Imporved scalability)
1. ระบบตอบสนองเร็วขึ้น (Reduced latency)
1. ระบบที่เรียกใช้รับโหลดน้อยลง (Reduced load on downstream systems)
1. ลดค่าใช้จ่าย (Reduced cost)

## เรื่องที่ต้องพืจารณาก่อนใช้แคช

แคชจะดูมีประโยชน์มาก แต่ไม่มีอะไรได้มาฟรีๆครับ ก่อนที่จะใช้แคช เราต้องพิจารณาเรื่องพวกนี้ให้ดีก่อน

### 1. ขนาดของแคช

อย่างที่บอกไปข้างต้นว่าแคชมักจะถูกเก็บไว้ในหน่วยความจำ หน่วยความจำนั้นราคาแพงกว่าฮาร์ดดิสก์หลายเท่า ดังนั้น พื้นที่ของแคชจะมีขนาดเล็กกว่าฐานข้อมูลที่เราใช้มาก ทำให้เราไม่สามารถเก็บข้อมูลทุกอย่างลงในแคชได้หมด

ระบบที่ใช้แคชได้มีประสิทธิภาพ นอกจากจะมีการอ่านข้อมูลเป็นหลักแล้ว จะต้องมีการอ่านค่าเดิมซ้ำๆกันด้วย ถ้าเอาความถี่ของข้อมูลที่อ่านมาพล็อตเป็นกราฟ Histogram (เรียงลำดับจากที่ถูกอ่านถี่สุดไปต่ำสุด) หน้าตาควรจะออกมาประมาณนี้ครับ

{{< figure src="https://upload.wikimedia.org/wikipedia/commons/thumb/8/8a/Long_tail.svg/2880px-Long_tail.svg.png" title="ภาพ Longtail distribution จาก Wikipedia " >}}

ในภาพข้างบน ให้แกน X คือข้อมูลที่ถูกอ่าน ส่วนแกน Y คือจำนวนครั้งของการอ่านข้อมูลนั้นๆ

เราอาจจะมีแคชที่เก็บข้อมูลได้แค่ส่วนที่เป็นสีเขียว กะคร่าวๆว่าประมาณ 15% ของข้อมูลทั้งหมด แต่เราจะสามารถตอบกลับรีเควสต์ส่วนใหญ่ได้ทันทีโดยไม่ต้องดึงข้อมูลจากฐานข้อมูล ตรงนี้ผมกะคร่าวๆว่าพื้นที่สีเขียวใหญ่ประมาณ 60% ของทั้งหมด 

เลข 60% นี้ศัพท์เทคนิคเรียกว่า Cache hit ratio ครับ

ถ้ากราฟตัวนี้อ้วนขึ้น (มีการอ่านค่าข้อมูลเดียวซ้ำๆน้อยลง) จะทำให้ส่วนสีเขียวลดลง เราจะมี Cache hit ratio ที่ต่ำลง เราก็ต้องขยายของแคชให้ใหญ่ขึ้น เพื่อที่จะได้มี Hit ratio กลับไปที่ที่ 60%

ถ้ากราฟแคบลง (มีการอ่านค่าข้อมูลเดียวซ้ำๆน้อยลง) เราจะมี Cache hit ratio ที่สูงขึ้น ถ้าเราโอเคกับตัวเลข 60% เราอาจจะเลือกให้แคชมีชนาดเล็กลง เพื่อประหยัดค่าใช้จ่ายได้

ถ้าหากขนาดของแคชไม่มากพอ สิ่งที่เกิดขึ้นคือข้อมูลที่ถูกอ่านไม่อยู่ในแคช ทำให้ต้องดึงข้อมูลใหม่ ซึ่งส่งผลให้ระบบช้าลง เพราะแคชไม่ได้ถูกใช้ แถมยังต้องเขียนข้อมูลใหม่ลงในแคชด้วย

อย่าลืมนะครับว่าแคชมีราคาแพง เราไม่สามารถทำแคชที่ใหญ่เท่ากับฐานข้อมูลได้ การมีข้อมูลการเข้าถึงข้อมูลแบบข้างบนจะทำให้เราปรับจูนขนาดของแคชได้เหมาะสมขึ้น

ตัวอย่างของระบบที่เหมาะกับการใช้แคช ได้แก่พวกเว็บไซต์ข่าวต่างๆ คนส่วนใหญ่ไม่ค่อยได้อ่านข่าวเก่า ข่าวที่มีการอ่านบ่อยๆก็มักจะเป็นข่าวในช่วงสัปดาห์ที่ผ่านมา

หรือเว็บไซต์อย่างทวิตเตอร์ที่มีการอ่านมากกว่าการอัพเดตและข้อความที่ถูกอ่านเยอะส่วนใหญ่ก็มักจะเป็นทวีตจากคนที่มีชื่อเสียง ก็น่าจะเหมาะสมกับการใช้แคช อย่างไรก็ตาม เราจะมีความท้าทายในเรื่องที่จะมีคอมเม้นต์ใหม่ๆเข้ามาในกระทู้และแคชต้องถูกอัพเดต ซึ่งนำไปสู่ข้อพิจารณาถัดไปครับ

### 2. ข้อมูลมีการเปลี่ยนแปลงบ่อยแค่ไหน

ข้อมูลที่มีการเปลี่ยนแปลงบ่อยนั้นไม่เหมาะสมการการใช้แคชครับ เพราะทุกครั้งที่มีการเปลี่ยนแปลง เราต้องอัพเดตทั้งข้อมูลต้นทาง(ในฐานข้อมูล)และข้อมูลในแคช ทำให้การอัพเดตนั้นช้าลง ถ้าจังหวะที่อัพเดตดันมีรีเควสต์อ่านเข้ามาพอดี ระบบก็อาจจะยังส่งค่าเก่าในแคชไปได้

สำหรับระบบบางประเภท การที่ข้อมูลที่เปลี่ยนแปลงมาช้าไปบ้างไม่ได้มีผลกระทบตัวอย่างกับผู้ใช้มาก เช่นโพสต์ในเฟสบุ้ค บางทีการอัพเดตโพสต์อาจจะไม่ขึ้นทันที อันนี้คนส่วนใหญ่ยอมรับได้ จุดนี้เป็น Trade-off ที่ผู้ออกแบบระบบสามารถเลือกได้

### 3. การเอาข้อมูลเก่าในแคชออก (Cache invalidation)

เนื่องจากแคชมีขนาดเล็กกว่าข้อมูลทั้งหมด พอเวลาผ่านไป แคชบางส่วนจะต้องถูกเอาออก

ตัวอย่งเช่น เรามีข้อมูลทั้งหมด 50 ชิ้น แคชใส่ได้แค่ 5 ชิ้น

เวลาผ่านไป เรามีข้อมูลเต็ม 5 ชิ้นอยู่ในแคช โดยถูกเก็บตามลำดับดังนี้

> A, B, C, D, E

ณ จุดนี้ เรามีรีเควสต์ใหม่เข้ามาเพื่อดึงข้อมูล F ถามว่าเราเอาข้อมูลไหนออก แล้วเอา F เข้าไปใส่แทน เราจะเอาตัวไหนออก เอาตัวเก่าสุด A หรือตัวใหม่สุด E ดี?

เรื่องนี้คือ Cache Invalidation strategy ครับ (บางคนก็เรียกว่า Replacement strategy, eviction policy) วิธีการให้เลือกหลายแบบ ([อ่านเพิ่มเติม](https://en.wikipedia.org/wiki/Cache_replacement_policies)) วิธีที่นิยมกันมักจะเป็น Least Recently Used (LRU)

### 4. วิธีการอัพเดตข้อมูล

นอกจาก Invalidation เวลาที่แคชเต็มแล้ว เรายังต้องคำนึงด้วยว่าข้อมูลจะต้องมีการอัพเดตด้วย

แต่เดิม ถ้าเราเก็บข้อมูลไว้ที่เดียว เราก็แค่อัพเดตที่เดียวจบ พอมีแคชเข้ามา เราก็จะต้องอัพเดตทั้งสองที่

เรื่องนี้จะซับซ้อนขึ้นมาก ถ้าเราเลือกจะเก็บ Cache ไว้ใน Memory ของเซอร์เวอร์ (ไม่ได้แยกออกมา เช่นใช้ Redis หรือ Memchached) พอเวลามีการอัพเดต เราจะทำอย่างไรให้ค่าของทุกเซอร์เวอร์มีการอัพเดต (Cache coherance)

ถ้าระบบไม่ได้ต้องการ Consistency ที่สูง ยอมรับได้ว่าอาจจะส่งข้อมูลเก่าบ้างเป็นบางครั้ง ทางเลือกหนึ่งคือการติดค่า Time-to-live (TTL) ไว้ในแต่ละข้อมูล หากเวลาตัวนี้ยังผ่านไปไม่เกิน TTL ระบบจะส่งข้อมูลที่อยู่ในแคชกลับ หากเกิน ระบบจะเช็คข้อมูลจากต้นทางใหม่และทำการอัพเดตค่า วิธีนี้จะทำให้ระบบทำงานได้เร็วขึ้น แต่อาจจะมีการส่งค่าเก่ากลับไปบ้างเป็นบางครั้ง ถ้า TTL ยาวเกินไป

## สรุป

การเลือกใช้แคชมีสิ่งต้องพิจารณาหลายอย่าง หากเราตัดสินใจเรื่องพวกนี้ไม่ดี นอกจากจะเสียเงิน เสียเวลาใส่แคชเข้าไปแล้ว อาจจะทำให้ระบบช้าลงหรือส่งค่าเก่ามาให้

ข้อมูลที่ใช้ประกอบการตัดสินใจคือ (1) รูปแบบการเข้าถึงข้อมูล (จำนวนความถี่ในการอ่านแต่ละข้อมูล) (2) อัตราการเปลี่ยนแปลงของข้อมูล

ซึ่งจะจำเป็นในการตัดสินใจว่าเราจะตั้งค่า (1) ขนาดของแคช, (2) การเลือก Invalidation strategy, (3) การอัพเดตค่าในแคช หรือ (4) การเซ็ตค่า TTL

ในทางปฏิบัติ ค่าพวกนี้มักจะมีการเปลี่ยนเรื่อยๆครับ สาเหตุเพราะตอนแรกเราอาจจะไม่ได้รู้รูปแบบการเข้าถึงข้อมูลที่แน่ชัด หรือรูปแบบนั้นอาจจะเปลี่ยนตามกาลเวลา ดังนั้น เราควรจะมีระบบ Monitoring ที่ดีเพื่อเก็บข้อมูลเหล่านี้ไว้สำหรับการปรับจูน

ตอนถัดไป เราจะมาคุยถึงวิธีต่างๆในการใช้ทำแคชครับ ซึ่งวิธีเหล่านี้จะมีข้อดีข้อเสียต่างกัน

> ถ้าชอบบทความแนวนี้รบกวนแชร์ด้วยนะครับ

<br />
---

ใครสนใจบทความสำหรับโปรแกรมเมอร์ทั้งด้าน Technical Skills และ Soft Skills ติดตามได้ที่ Facebook page [Not about code](http://facebook.com/notaboutcode) หรือ Twitter [@notaboutcode](https://twitter.com/notaboutcode/) บทความจะเน้นเนื้อหาที่นำไปใช้ได้กับชีวิตจริง แต่ไม่ยึดติดกับเทคโนโลยีหรือภาษา เช่น System Design, Continuous Delivery, Testing, Career, etc.