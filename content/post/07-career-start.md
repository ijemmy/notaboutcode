---
title: "โปรแกรมเมอร์มือใหม่ เรียนรู้อะไรดี ภาค 1"
date: 2017-10-19T12:04:02+07:00
lastmod: 2017-10-19T12:04:02+07:00
draft: true
tags: ["career", "learning"]
categories: ["Career"]
---

![Photo by Jake Hills, from Unsplash.com](/img/covers/career-01.jpg)

"เฮ้ย น่าจะรู้เรื่องนี้มาตั้งนานแล้ว เสียเวลามาตั้งนาน"

ผมรู้สึกแบบนี้บ่อยครั้งมาก ถ้าย้อนกลับไปได้ ผมอยากจะกลับไปบอกตัวเองสมัยเริ่มทำงานใหม่ๆว่าให้ใช้เวลากับเรื่องพวกนี้มากกว่านี้

แต่เนื่องจากไทม์แมชชีนของโดเรมอนยังสร้างไม่เสร็จ และถึงเสร็จ ผมก็ต้องระวัง Butterfly's Effect คงแก้ไขอะไรในอดีตไม่ได้

เลยเอามาเขียนเป็นบล็อคให้รุ่นน้องอ่านละกันครับ จะได้ไม่ซ้ำรอย

ปล. คำว่ามือใหม่ในที่นี้ผมนิยามอยู่ที่ประสบการณ์ทำงานจริง 0-3 ปีครับ

<!--more-->


# Git
ผมหวังว่าในทีมที่ทำงานอยู่ คงใช้ Version Control กันนะครับ ถ้าไม่ใช้ ให้พิจารณาย้ายบริษัทได้เลย

ถ้าไม่ใช่ฝั่ง Microsoft ก็น่าจะใช้ Git กัน ซึ่งผมมั่นใจว่าคงได้ทำการ Commit, push, pull กันตามปกติอยู่แล้ว

นอกเหนือจากนั้น มีอีกหลายๆคำสั่ง ที่ถ้ารู้ไว้ มีโอกาสได้ใช้แน่ๆ

1. เข้าใจคอนเซ็บของ Staging  
1. Branch, tag, merge, rebase, conflict resolution, cherry-pick
1. Revert, Reset (soft/hard)
1. Reflog
1. Stash

ถ้าไม่คิดอะไรมากและมีเวลา อ่านเล่มนี้เลยครับ เล่มเดียวจบ

* [Pro Git](https://git-scm.com/book/en/v2)

# Linux + Command Line Interface (CLI)
สำหรับคนที่โตมากับวินโดว์อย่างผม การใช้ Command Line เป็นอะไรที่น่ากลัวมากในช่วงแรกๆ

ยิ่งผมทำ Frontend เป็นหลักในช่วงแรก เวลามีอะไรพังใน Backend นี่เซ็งมาก ชีวิตจะวนลูปประมาณนี้

* ssh นี่ทำไงนะ ไม่ได้เข้าไปนานแล้ว private key นี่มันคืออะไร?
* CPU/Memory เต็มรึเปล่า ใช้คำสั่งอะไรดีเนี่ย เอ้ะ ทำไมค่า Load มันเยอะจัง ค่านี้มันอะไรนะ
* หา Log file ไม่เจอ คำสั่งหานี่มันอะไรนะ
* อ่าน Log file นี่มันคำสั่งอะไรนะ แล้วจะหา Error นี่ทำไงดี

แต่สุดท้าย ชีวิตมันหนีไม่พ้นครับ ถ้าไม่ได้ทำสาย Microsoft ยังไงคุณก็ต้องใช้ Command Line ให้คล่องในระดับหนึ่ง เข้าใจว่า OS มันทำงานยังไง ใช้ vi แก้อะไรเล็กๆน้อยๆได้

เพราะหลายๆครั้ง Operation issue นี่ต้นตออยู่ที่ตัว Host ไม่ใช่โปรแกรม

ผมแนะนำหนังสือสองเล่มนี้ครับ อ่านง่าย ไม่ทฤษฏีมากเกิน

* [How Linux Works](https://www.nostarch.com/howlinuxworks2)
* [Linux Command Line](https://www.nostarch.com/tlcl)

จริงๆ วิธีการที่จะทำให้เป็น Linux เร็ว คือเลิกใช้ Windows ครับ ซึ่งผมแนะนำมากนะ กัดฟันทนไปสักเดือน ชีวิตจะดีขึ้นมาก

เพราะพอทำทุกอย่างผ่าน Command Line ได้ คุณจะรู้สึกว่า UI นี่เป็นอะไรที่ทำงานได้ช้ามาก พอเวลาผ่านไปอีกสักพัก คุณจะเริ่มเขียน Bash Script ง่ายๆเองเพื่อประหยัดเวลา ซึ่งเป็นพื้นฐานที่สำคัญมากสำหรับการทำ Operation ในอนาคต  

# Docker
ผมเป็นคนที่ไม่ค่อยชอบใช้เวลากับเทคโนโลยีใหม่ๆมาก เพราะส่วนใหญ่ไม่ได้แก้ปัญหาที่แท้จริง และหากคนไม่ใช้กัน เราก็จะกลายเป็นเรียนรู้ฟรี

แต่ Docker เป็นข้อยกเว้น นี่เป็นหนึ่งในเทคโนโลยีที่ผมไม่ชอบการ Implement ของมันมากๆ แต่ก็ใช้มันทุกวัน เพราะประโยชน์มันอยู่เหนือความไม่ชอบ

มันเอาไปใช้ทำ Dev Environment ได้ดี เอาไปทำ CI ก็ได้ เดี๋ยวนี้คนก็ใช้ใน Prod กันเยอะแล้ว  

ยิ่งในโลกปัจจุบันที่นิยม MicroService กัน  ผมเชื่อว่า Docker ยังอยู่กับเราไปอีกนานครับ

เล่มที่แนะนำครับ

* [Docker In Action](https://www.manning.com/books/docker-in-action)


# Shortcut ของ IDE/Editor ที่ใช้อยู่
วันวันนึง เราใช้เวลากับ IDE/Editor เยอะมากนะครับ

ไม่ใช่แก้การเขียนอย่างเดียว แต่รวมไปถึงการอ่านโค้ด กระโดดไปไฟล์นู้นไฟล์นี้

ดังนั้น ใช้เวลาเรียนรู้ Shortcut มันให้คล่องครับ

การทำงานด้วย Keyboard อย่างเดียวเร็วกว่าใช้เม้าส์มาก IDE/Editor ใหม่ๆ สามารถ Config ให้ทำทุกอย่างผ่าน Keyboard ได้กว่า 90%

นอกเหนือจากเรื่องว่ามันเร็วขึ้นแล้ว มันทำให้เราโฟกัสกับงานได้ง่ายขึ้นด้วย

โดยปกติ ความจำระยะสั้นของมนุษย์เราจะได้ประมาณ 3-7 อย่าง

การใช้คีย์บอร์ดลดภาระที่จะต้องจดจำหรือนึกถึงขั้นตอนระหว่างทางไปได้มาก ตัวอย่างเช่น เราจะ Extract Method ทีนึง ถ้าต้องมานั่งไล่เม้าส์ไปตามเมนูแล้วกด Edit->Refactor->Extract Method... เทียบกับกด Shortcut ทีเดียวจบเลย วิธีหลังสะดวกกว่ามาก

เอาพื้นที่ในสมองไปโฟกัสกับงานที่เราต้องทำจริงๆดีกว่าครับ

# (สำหรับ Web Dev) Chrome Developer Tool
สำหรับใครที่ทำเว็บ ใช้เวลาสักสิบนาทีทุกวันเรียนรู้ Chrome Dev Tool ให้ละเอียดเลยครับ นี่เป็นความรู้ที่จะได้ใช้ไปอีกนานแน่นอน

จากประสบการณ์ Tool ตัวนี้ถ้าใช้เป็น สามารถลดเวลาดีบั้กได้สองสามเท่าเลยนะครับ เวลาผมประเมิน Web Dev ว่าเก่งแค่ไหน ผมดูจากการใช้ Chrome Developer Tool นี่แหละ

ตัวอย่างเช่น

1. Shortcut ต่างๆ (ex. Ctrl + O ในการกระโดดไปยัง File ต่างๆ)
1. Breakpoints/Blackboxing (ex. Set Event breakpoint + blackboxing เพื่อกระโดดข้าม Library event handler ไปยังโค้ดของเราเลย)
1. Network tab (ex. เข้าใจค่าต่างๆ, ความหมายของแถบสี)
1. Profiling

วิธีการจำเทคนิคต่างๆของ Chrome Developer Tool คือต้องใช้จริงครับ อย่าอ่านอย่างเดียว ลองสร้างสถานการดูว่าเทคนิคต่างๆที่พึ่งเรียนรู้ จะเอามาใช้กับงานที่เราทำอยู่ได้อย่างไร
