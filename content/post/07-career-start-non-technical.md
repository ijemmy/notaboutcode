---
title: "โปรแกรมเมอร์มือใหม่ เรียนรู้อะไรดี (ภาค 1. Non-Technical)"
date: 2017-10-19T12:04:02+07:00
lastmod: 2017-10-19T12:04:02+07:00
draft: true
tags: ["career", "learning"]
categories: ["Career"]
---

![Photo by Nick Morris, from Unsplash.com](/img/covers/spiral-stairs-01.jpg)

"เฮ้ย น่าจะรู้เรื่องนี้มาตั้งนานแล้ว เรามัวเอาเวลาไปทำอะไรอยู่ฟะ"

ช่วงหลังๆนี้ผมเริ่มรู้สึกอย่างนี้บ่อยครั้งมาก ถ้าย้อนกลับไปได้ ผมอยากจะกลับไปบอกตัวเองว่าให้ใช้เวลากับเรื่องพวกนี้มากกว่านี้

แต่เนื่องจากไทม์แมชชีนของโดเรมอนยังสร้างไม่เสร็จ และถึงเสร็จ ผมก็ต้องระวัง Butterfly's Effect คงแก้ไขอะไรในอดีตไม่ได้

เลยเอามาเขียนเป็นบล็อคให้รุ่นน้องอ่านละกันครับ จะได้ไม่ซ้ำรอย

บทความนี้จะแบ่งเป็นสองภาค ภาคแรก จะเป็นคำแนะนำทั่วๆไป ไม่ได้บอก Technology ที่ชัดเจน ส่วนภาคถัดไป ผมจะเจาะเป็นตัวเทคโนโลยีเลยว่าต้องเรียนรู้อะไรบ้าง

ปล. คำว่ามือใหม่ในที่นี้ผมนิยามอยู่ที่ประสบการณ์ทำงานจริง 0-3 ปีครับ แต่หลายเรื่องในนี้ กว่าผมจะรู้สึกตัว ก็ทำงานมา 5-6 ปีได้ละ


<!--more-->


# เรียนภาษาอังกฤษ
ประเทศเรามีโปรแกรมเมอร์ที่มีฝีมือจำนวนไม่น้อย แต่ไม่สามารถไปได้ไกลในเชิง Career เพราะพูดภาษาอังกฤษได้ไม่ดีพอ

และมีโปรแกรมเมอร์อีกเยอะมาก ที่ฉลาด แต่มีทักษะกับความรู้ที่ก้าวตามคนอื่นไม่ทัน เพราะอ่านภาษาอังกฤษได้ไม่คล่อง

ภาษาอังกฤษมีผลกระทบต่อชีวิตของโปรแกรมเมอร์มาก หลักๆคือ

1. **เนื้อหาที่ต้องเรียนรู้** เทคโนโลยีไปไวมาก ถ้าจะรอให้ทุกอย่างเป็นภาษาไทย เราต้องทำใจว่าจะตามหลังโลก 1-3 ปีเป็นอย่างน้อย (เฟรมเวิร์คหรือไลบรารี่อาจจะแค่ไม่กี่เดือน แต่เรื่อง Software Engineering Practices, Machine Learning, etc. จะช้ากว่ามาก) นอกจากเรื่องความช้า เรายังมีปัญหาเรื่องคุณภาพของข้อมูลด้วย ถ้าคุณสามารถอ่านภาษาอังกฤษได้ คุณจะสามารถเข้าถึงเนื้อหาอีก 99% ในโลกของไอทีได้ทันที
2. **ความเร็วในการเรียนรู้** จริงๆหลายๆคนฟัง/อ่านภาษาอังกฤษได้ แต่ไม่คล่อง ยิ่งพอเป็น Technical ด้วย ยิ่งยากเข้าไปใหญ่ ความเร็วนี้เหมือนจะไม่ใช่เรื่องใหญ่ แต่ลองนึกภาพคนที่อ่านภาษาอังกฤษได้แค่ 200 คำต่อนาที กับคนที่อ่านได้ด้วยความเร็ว 400 คำต่อนาที ต่างกันเท่าตัว ในช่วง 1-2 ปีแรกของการทำงาน ปริมาณที่สองคนนี้เรียนรู้ได้อาจไม่ต่างกันมาก แต่พอผ่านไป 5 ปี หากทั้งสองคนฉลาดเท่ากับ อยู่ในสิ่งแวดล้อมเดียวกัน คนที่สองจะเก่งกว่ามาก...มาก..มาก เพราะความรู้กับความสามารถมันทบต้นได้ด้วย
3. **การโตในหน้าที่การงาน** ประเทศไทยมีบริษัทไอทีที่ทำไอทีจริงๆกี่บริษัทครับ? มีบริษัทไหนอยู่ใน SET100 ไหมครับ? ลองไปดูตลาดหุ้นสหรัฐ TOP 5 บริษัทที่ใหญ่ที่สุด มีกี่บริษัทที่ไม่ใช่ไอทีครับ? เราอาจแย้งได้ว่าคนที่เก่งๆหลายคนก็ทำ Startup ไม่จำเป็นต้องทำบริษัทใหญ่ งั้นเรามาทำ Startup กัน ถ้า Startup ผมจะประสบความสำเร็จ ต้องมีคนใช้ 5 ล้านคนถึงจะเข้าสู่จุดคุ้มทุน ประเทศไทยเรามีคน 70 ล้านคน  แปลว่าผมต้องเข้าถึงตลาดให้ได้ 7.14% (5/70 x 100) แต่ถ้าผมอยู่ในตลาดอเมริกามีคน 350 ล้านคน ผมแค่เข้าถึงให้ได้แค่ 1.43% ก็ถึงจุดคุ้มทุนได้ เห็นความแตกต่างทางโอกาสที่ถูกจำกัดโดยภาษาไหมครับ?

ดังนั้น ผมวางอันนี้ไปเป็นข้อแรกเลย ภาษาอังกฤษเหมือนตัวคูณครับ คนที่มีความสามารถกับความสนใจทางด้านนี้ หากภาษาอังกฤษดีด้วย จะเหมือนคูณ 1.5  แต่หากติดข้อจำกัดทางภาษา อาจจะโดนคูณ 0.5 เข้าไปครับ

# อย่าโฟกัสที่ภาษาอย่างเดียว
เวลาผมคุยกับโปรแกรมเมอร์ช่วงขวบปีแรก น้องๆมักจะถามว่า
* พี่ Java ดีเปล่า
* ลอง Go ดีไหม
* พี่ว่า Elixir จะเป็นไง  
* Elm เทพมากเลยพี่ พี่ว่าอนาคตจะรุ่งรึเปล่า

คำตอบแบบซื่อๆคือ ผมก็ไม่มีลูกแก้ววิเศษครับ ไม่รู้เหมือนกัน นี่ผมเองก็ไม่แน่ใจว่าจะลอง Go ดีรึเปล่า

ในอดีตผมเองก็ใช้เวลาผิด ศึกษาหลายเทคโนโลยีที่ปัจจุบันไม่มีที่ให้ใช้แล้ว เรียกได้ว่าเสียเวลาไปเยอะพอควร

แต่ถ้าให้คำแนะนำ แค่เลือกภาษา"ยอดนิยม" ที่ทำ OOP ได้หนึ่งภาษา (C++, C#, Java) เอาภาษาเดียวก็พอ แต่เอาให้ลึกกว่า Syntax ถ้าทำเว็บที่ต้องแตะ Frontend ด้วยก็ต้องรู้ JavaScript อีกหนึ่งภาษา

แค่นั้นพอ...

เสร็จแล้วแทนที่จะไปลองภาษาใหม่ๆ เอาเวลาไปศึกษาหัวข้อพวกนี้ครับ
1. Code readability & maintainability (ex. OOP, Refactoring, Design Pattern)
1. Operation (ex. Metric monitoring & alerting system, Linux, Bash scripting, CLI, Web server etc. )
1. Software Dev Practices and Process (ex. Agile, CI, TDD, A/B Testing, etc.)
1. System Design (ex. API design, CAP Theorem, Security, Reliability, Scalability, etc.)

ทั้งนี้ทั้งนั้น ไม่ได้แปลว่าไม่แนะนำให้เรียนภาษาใหม่นะครับ แต่อย่าให้น้ำหนักกับมันมาก ยึดเรื่องพวกนี้เป็นหลักครับ

นี่อาจจะเป็นคำแนะนำที่ขัดต่อความคิดของหลายๆคน ซึ่งผมอาจจะผิดก็ได้ แต่ผมขอให้เหตุผลแนบไว้ดังนี้ครับ
1. หลังเลยช่วง Junior ไปแล้ว ความรู้ในหัวข้อพวกนี้สำคัญมากในการขยับไปยัง Mid-Level หรือ Senior ครับ
1. ภาษาใหม่ๆอาจจะตาย หรือเสียความนิยมไปได้ แต่หัวข้อข้างบนยังไงก็อยู่ไม่ต่ำกว่าสิบปีครับ
1. เนื้อหาพวกนี้ เราสามารถเอาไปประยุกต์ในงานจริง โปรเจ็คจริงได้ ไม่ว่าจะใช้ภาษาหรือเฟรมเวิร์คอะไรอยู่ การประยุกต์ใช้เป็นวิธีการเรียนรู้ที่ดีที่สุด เมื่อเทียบกับการเรียนภาษาใหม่ที่เรียนไปแต่ไม่ได้ใช้เป็นประจำ ความรู้จะอยู่คงทนกว่า

ชี้แจงอีกอย่าง คือหัวข้อพวกนี้ แต่ละหัวข้อใช้เวลาเป็นปีๆยังไม่แน่เลยว่าจะเชี่ยวชาญ ตัวผมเองก็เชี่ยวชาญได้แค่ไม่กี่หัวข้อ ดังนั้น สำหรับโปรแกรมเมอร์มือใหม่ อย่าคาดหวังว่าต้องลงลึกครับ แต่อย่างน้อย ถ้ามีคนถาม ก็ควรอธิบายได้ว่าหัวข้อนั้นๆหมายถึงอะไร มีความสำคัญในการพัฒนาซอฟท์แวร์ยังไง

# เรียนรู้สาขาต่างๆแบบตัว T
สืบเนื่องจากหัวข้อที่แล้ว คงไม่แปลกใจถ้าผมจะเชียร์ให้คนเรียนรู้แบบตัว T

> การเรียนรู้แบบตัว T หมายถึง ให้ลงลึกในสาขาหนึ่ง (เหมือนแกนของตัว T) ส่วนสาขาอื่นๆรอบข้าง ไม่ต้องลงลึกมาก แต่ต้องพอรู้ (เหมือนหัวตัว T ที่กว้างแต่บาง)

เบื้องหลังคำอธิบายนี้มีเหตุผลว่า
1. หลังผ่านช่วง 2-3 ปีแรก เราจะหลุดพ้นจากการเป็น Junior หากไม่มีสาขาที่เราเชี่ยวชาญลึกพอ จะทำให้ต่อรองเงินเดือนในตลาดงานได้ยาก
1. การศึกษาสาขาอื่นๆ เผื่อเราค้นพบว่านี่ไม่ใช่สาขาที่ใช่ เราจะรู้ว่ามีสาขาอะไรให้เราไปได้บ้าง
1. การศึกษาสาขาอื่นๆ แม้จะเพียงเตื้นๆ จะช่วยให้เราค้นพบว่า "เรายังไม่รู้อะไรบ้าง"  การรู้ว่าตัวเองไม่รู้อะไรบ้้างนี่สำคัญมากในการพัฒนาตนเองครับ
1. การศึกษาสาขาอื่นๆ ทำให้เราทำงานร่วมกับคนสาขาอื่นได้ดีขึ้น

ผมขออธิบายเพิ่มสองเรื่อง

**เรื่องแรก** สังเกตว่าผมเน้นคำว่า "สาขา" ไม่ใช่ "ภาษา"

สาขาในที่นี้เป็นนิยามที่หลวมมาก ตัวอย่างเช่น Frontend อาจจะถือเป็นสาขาหนึ่ง  บางคนอาจจะมองว่า Java เป็นสาขาหนึ่ง บางคนอาจจะมองว่า Concurrency Programming เป็นสาขาหนึ่ง

หรือ สาขาที่ว่าอาจจะเป็นสาย Management ซึ่งเป็นอะไรที่ไม่เกี่ยวกับงานทางเทคนิคเลย

ตรงนี้ผมไม่อยากกำหนดชัดเจน ว่ามีสาขาอะไรบ้าง และสาขาไหนต้องรู้เรื่องอะไร มีคนเขียนกันเยอะแล้ว

แต่ที่สำคัญ ผมไม่อยากให้สร้างกรอบให้กับตัวเองว่าสาขานี้ต้องเรียนรู้เรื่อง A, B, C นะ เพราะผมสังเกตว่า การก้าวหน้าของวิทยาการและเทคนิคสมัยใหม่ ส่วนใหญ่มาจากการนำความรู้จากหลายสาขามารวมกัน

การเรียนรู้เรื่องจิตวิทยาไปด้วย อาจทำให้คุณเป็น Frontend ที่ทำ UX ได้ดีขึ้นมากๆก็ได้

**เรื่องที่สอง** การเป็นโปรแกรมเมอร์ที่ดี คุณต้องทำงานร่วมกับผู้อื่นได้ดี

ซอฟท์แวร์ในปัจจุบันมีขนาดใหญ่และซับซ้อนมาก ปริมาณงานที่ทำคนเดียวเสร็จได้ค่อยๆน้อยลงเรื่อยๆ

การมีความรู้ในสาขาอื่นๆ จะช่วยให้การสื่อสารง่ายขึ้น เข้าใจปัญหา และขีดจำกัดของสาขาอื่นๆ

ตัวอย่างเช่น
ผมเรียนโทบริหารมา ก่อนเรียน ผมไม่เข้าใจเลยว่าทำไม Project Manager ถึงตัดสินใจอะไรพิลึกๆ เช่นใส่คนเพิ่มแล้วกะให้งานเสร็จเร็วขึ้นในอัตราส่วนเท่ากัน หรือการไปตกลงเรื่อง Deadline ก่อน โดยไม่ได้มีการคุยกับโปรแกรมเมอร์เลย แล้วกรรมก็มาตกที่เรา

หลังจากผมเรียนบริหาร ผมเข้าใจ Project Manager มากขึ้น เนื้อหาที่ฝั่งบริหารส่วนใหญ่เรียนมาเป็น Project Management แบบเก่าที่ไม่ค่อยเข้ากับการพัฒนาซอฟท์แวร์ นอกจากอธิบายให้เค้าฟังว่าทำไมมันไม่เวิร์ค ผมจะพยายามทำความเข้าใจว่าสโคปโปรเจ็คของเค้า และหาสโคปงานส่วนไหนที่ตัดออกได้ หรือเจรจาให้ส่งมอบทีหลังได้

ผมรู้สึกมั่นใจที่จะตอกกลับไปว่า ไอ้ Deadline ที่ให้มายังไงก็ทำไมทัน ถ้ามีใครจะมีปัญหาเพราะทำไม่ทัน ก็ตัว Project Manager เองนั่นแหละ ที่ไม่คุยกับเราให้ดีก่อน นี่เป็นเนื้อหางานของ Project Manager และเค้าต้องเรียนรู้ที่จะไม่รับปากอะไรซี้ซั้วโดยไม่มาคุยกับเราก่อน
