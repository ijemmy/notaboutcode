---
title: "สัมภาษณ์งานด้วย Behavioral Interview"
date: 2017-12-03T12:04:02+07:00
lastmod: 2017-12-03T12:04:02+07:00
draft: false
tags: ["interview", "recruitment", "behavioral"]
categories: ["leadership"]
---

 ![Photo by Alejandro Escamilla on Unsplash](/img/covers/meeting-02.jpg)

ในบทความที่แล้ว เราคุยกันไปในเรื่องกระบวนการสัมภาษณ์งานโดยรวม (Process)

สำหรับบทความนี้ เราจะมาเจาะลึกลงไปในเรื่องการถามคำถามกัน

โดยหลักๆแล้ว คำถามในการสัมภาษณ์งานโปรแกรมเมอร์  จะวัดเกณฑ์สองด้าน คือ Technical skill
และ Soft skill

บทความนี้จะคุยกันเรื่องการวัด Soft skill ด้วยเทคนิคที่เรียกว่า Behavioral Interview ครับ

<!--more-->

# ทำความรู้จักกับ Behavioral Interview
ช่วงหลายปีที่ผ่านมา ผมสังเกตว่าคนเริ่มพูดถึง Behavioral Interview มากขึ้น จากประสบการณ์ส่วนตัว ผมเองก็ค่อนข้างเห็นด้วยว่าวิธีนี้วัดผลได้ตรงกับความเป็นจริงมากกว่าวิธีอื่นๆ

Behavioral Interview (aka. Experience-based Interview) เป็นเทคนิคในการถามคำถามที่ผู้สมัคร"เคยลงมือทำจริงๆ" แทนที่จะจำลองเหตุการสมมติขึ้น

ตัวอย่างเช่น ถ้าต้องการวัดความสามารถในการจัดการความขัดแย้งกับเพื่อนร่วมทีม เราอาจจะถามว่า

> "ช่วยยกตัวอย่างเหตุการณ์ที่คุณไม่เห็นด้วยกับไอเดียของเพื่อนร่วมงาน และในเหตุการณ์นั้น คุณได้ทำอะไรหรือไม่?"

Behavioral Interview นั้นตั้งอยู่บนแนวคิดที่ว่า การกระทำในอดีต เป็นตัวบ่งบอกการกระทำในอนาคต ซึ่งแนวคิดนี้เป็นการอุดช่องโหว่ของคำถามประเภท Situational Interview ซึ่งใช้วิธีการถามในเหตุการสมมติ เช่น

> "สมมติว่าคุณไม่เห็นด้วยกับไอเดียของเพื่อนร่วมงาน คุณจะทำอะไร?"

สังเกตว่าคำถามนี้ คุณสามารถนิมิตตัวเองว่ากำลังเป็นผู้สมัคร Miss Universe  และตอบสวยๆตามหลักการได้ แม้ว่าความเป็นจริง คุณจะปิดปากเงียบไม่เสนอความคิด แล้วไปนินทาลับหลังเพื่อนร่วมงานแทน

ช่องโหว่นี้ จะเอื้อประโยชน์ให้กับผู้สมัครที่พูดเก่ง คิดเก่ง แต่ไม่ได้ลงมือทำจริงๆ

ในขณะที่คำถามแรก ผู้สมัครต้องยกตัวอย่างเหตุการณ์ที่เกิดขึ้นจริงๆ และอธิบายรายละเอียดได้ ซึ่งตรงนี้จะโกหกหรือเฟคยากมาก เพราะผู้สัมภาษณ์ที่มีประสบการณ์จะมีการถามเจาะ (Follow-up Questions) เพื่อดึงเอารายละเอียด และวิธีคิดของผู้สมัครออกมา เช่น

> "ทำไมตอนนั้นคุณถึงเลือกที่จะไม่ขัดไอเดียนั้นทั้งๆที่คุณไม่เห็นด้วย แล้วผลลัพธ์ออกมาเป็นอย่างไร ไอเดียนั้นจริงๆแล้วเป็นไอเดียที่ดีหรือเปล่า"
> <br /> หรือ <br />
> "หลังจากคุณบอกว่าไม่เห็นด้วยกับไอเดียนั้นแล้ว เพื่อนร่วมงานคุณมีปฏิกิริยาอย่างไร แล้วมันส่งผลกระทบอะไรต่อทีมบ้าง?"

วิธีนี้ทำให้เราสามารถเรียนรู้พฤติกรรมที่แท้จริงของผู้สมัคร ตัวอย่างวิธีคิดและการแก้ปัญหาที่เค้าเคยทำจริงๆ ซึ่งเป็นตัวบ่งชี้ความสามารถได้ดีกว่าคำตอบเพียงผิวเผิน


# ตัวอย่างคำถามที่ไม่ค่อยได้ผล เมื่อเทียบกับ Behavioral Interview

เพื่อให้เห็นภาพชัดเจน ผมจะทำการเปรียบเทียบคำถามอื่นๆกับ Behavioral Interview ให้ดูครับ

โดยเริ่มจากกำหนดหนดเกณฑ์ก่อน โดยสิ่งที่เราต้องการวัดคือ

> ผู้สมัครมีความคิดสร้างสรรค์ และสามารถนำมาประยุกต์ใช้กับงานที่ทำได้

ตัวอย่างคำถามแรก ที่ไม่ค่อยได้ผลเท่าไร เพราะเหวี่ยงแหกว้างมาก

> "ช่วยเล่าประสบการณ์การทำงานของคุณมาหน่อย""

คำถามประเภทนี้เป็นการยื่นไมค์ให้กับผู้สมัคร โดยเราไม่สามารถควบคุมอะไรได้เลย ทำให้ไม่สามารถวัดตามเกณฑ์ที่กำหนดไว้ได้ นอกจากนี้ ข้อมูลเรื่องประสบการณ์ทำงานควรจะอยู่ใน CV แล้ว แค่อ่านก่อนสัมภาษณ์ก็น่าจะรู้

ถ้าจะถามคำถามนี้ ก็เพื่อเอาไว้ให้ผู้สมัครได้พูดอะไรง่ายๆ ให้หายประหม่า หรือเพื่อเริ่มต้นบทสนทนาเพื่อถามเจาะต่อไปเสียมากกว่า

> "คุณมีความคิดสร้างสรรค์หรือไม่"

คำถามตรงๆประเภทนี้วัดอะไรได้ยากมาก เพราะมาตรวัดของแต่ละคนไม่เหมือนกัน คนบางคนอาจจะประเมินตัวเองต่ำกว่าความเป็นจริงหรือถ่อมตัว ทำให้ตอบว่า"ไม่" ทั้งๆที่จริงๆแล้วเค้ามีคุณสมบัติด้านนี้ดีกว่าผู้สมัครคนอื่นๆที่ตอบว่า "ใช่"

> "สมมติว่าคุณอยู่ถูกย่อส่วนลงเหลือขนาดเท่าไม้ขีด แล้วถูกขังไว้ในแก้ววางบนโต้ะ คุณจะทำอย่างไรเพื่อให้หนีออกมากได้"

ปัญหาพวกนี้จะอยู่ในแนว Brain-teaser  คำถามประเภทนี้[ได้มีการค้นพบแล้วว่าไม่ได้ผล](http://www.businessinsider.com/google-brain-teaser-interview-questions-dont-work-2015-10?international=true&r=US&IR=T) เพราะส่วนใหญ่ ผู้ที่ตอบคำถามได้ดีคือคนที่เคยเจอคำถามนี้มาก่อน และมีคำตอบเตรียมไว้แล้ว เป็นการยากมากที่ผู้สมัครที่อยู่ในภาวะกดดัน จะสามารถ"ปิ๊ง"คำตอบฉลาดๆให้กับคุณได้ในเวลาไม่กี่วินาที

คำถามจำพวกนี้อาจจะเหมาะถ้าหากคุณต้องการวัดไหวพริบของผู้สมัครภายใต้แรงกดดัน แต่ไม่เหมาะสำหรับเกณฑ์เรื่องความคิดสร้างสรรค์ครับ

> "สมมติว่าคุณต้องพัฒนาเว็บเพื่อแข่งกับอูเบอร์ คุณมีไอเดียอะไรบ้าง"

คำถามนี้เป็นคำถามที่ดีในระดับหนึ่ง เพราะเป็นการให้โจทย์ในสิ่งที่ต้องการวัดตรงๆ ยิ่งถ้าเป็นคำถามที่เกี่ยวข้องกับธุรกิจที่บริษัททำอยู่ก็ยิ่งดี เพราะจะได้เช็คดูว่าผู้สมัครมีความรู้เกี่ยวกับธุรกิจนั้นๆมากแค่ไหน

สิ่งที่ต้องระวังคือ การมีความคิดสร้างสรรค์ที่จะคิดสิ่งใหม่ๆได้ กับการประยุกต์ใช้ความคิดสร้างสรรค์นั้น และทำให้เกิดขึ้นจริง เป็นคนละเรื่องกัน

ผู้สมัครอาจมีไอเดียที่ดี แต่คิดอย่างเดียว ไม่นำมาปฏิบัติจริง หรือเสนอในที่ทำงาน ดังนั้น เราควรจะมี Behavioral Interview เพื่ออุดช่องโหว่ตรงนี้ด้วย

> "ในงานที่คุณเคยทำ ช่วยยกตัวอย่างปัญหาที่คุณแก้ด้วยวิธีการใหม่ๆที่ไม่เคยทำมาก่อน โดยปัญหานี้อาจเป็นปัญหาทาง Technical หรือไม่ก็ได้"

คำถามนี้เป็นแนว Behavioral Interview คือให้ยกตัวอย่างที่เกี่ยวข้องมา สังเกตว่าผู้สมัครต้องมีหลักฐานว่าเคยปฏิบัติในสิ่งที่ทำจริง

หากเราสามารถได้คำตอบที่ดีจากคำถามนี้ เราจะมีหลักฐานชัดเจน ว่าผู้สมัครมีคุณสมบัติตามเกณฑ์

ข้อด้อยของคำถามนี้คือเฉพาะเจาะจงมากเกินไป บางครั้ง ผู้สมัครอาจจะไม่มีตัวอย่างเฉพาะนั้นๆจริงๆ ทำให้เราด่วนสรุปไปได้ว่าผู้สมัครไม่ผ่านเกณฑ์

ดังนั้น เราควรมีคำถามสำรองในหัวข้อนี้เผื่อเอาไว้ เช่น

"กรณีที่ไม่มีเลย ช่วยยกตัวอย่างไอเดียเจ๋งๆที่คุณเคยเสนอในที่ทำงาน และได้นำไปใช้จริง"

หรือ

"ในช่วงปีที่ผ่านมา คุณได้เคยคิดปรับปรุงกระบวนการทำงานด้วยวิธีใหม่ๆไหม ถ้ามีช่วยยกตัวอย่างมาให้หน่อย"


# ข้อควรระวังสำหรับผู้สัมภาษณ์
มองในทางตรงกันข้าม Behavioral Interview ก็มีจุดอ่อนในตัวของมันเอง

ข้อด้อยแรกคือ ตัวอย่างที่ถูกยกมา เป็นแค่การสุ่ม Sample เดียว ไม่สามารถวัดได้ว่าผู้สมัครได้ใช้ความคิดสร้างสรรค์ในการทำงานอย่างสม่ำเสมอหรือไม่ (ทำงานมาห้าปี เสนอไอเดียแค่ทีเดียวแล้วเปรี้ยงเลย)

ถ้ามีเวลาพอ เราควรจะเช็คด้วยว่าผู้สมัครมีตัวอย่างอื่นๆด้วย ซึ่งจะเป็นหลักฐานว่าผู้สมัครมีคุณสมบัติที่เราต้องการจริง และปฏิบัติตามคุณสมบัตินั้นๆอย่างสม่ำเสมอ

ข้อถัดมา มนุษย์เรามักจะจำได้แต่เหตุการสำคัญใหญ่ๆ ทำให้มองข้ามตัวอย่างดีๆที่เล็กๆแต่สม่ำเสมอไปได้ ยิ่งในบรรยากาศที่กดดันอย่างการสัมภาษณ์ ก็เป็นไปได้ว่าผู้สมัครจะไม่สามารถนึกอะไรออกเลย หากไม่ได้เตรียมตัวอย่างมาก่อน

ดังนั้น ผู้สัมภาษณ์ควรเตรียมคำถามเผื่อไว้ และอาจจะมีคำถามกระตุ้น เช่น "ไอเดียใหม่ๆนี้ไม่จำเป็นต้องใหญ่ก็ได้ อะไรเล็กๆน้อยๆที่คุณเคยเสนอในที่ทำงานก็ลองยกตัวอย่างดู" หลายๆครั้ง หลังจากผู้สมัครเริ่มพูดเรื่องหนึ่ง ก็จะนึกออกถึงเหตุการณ์คล้ายๆกันอื่นๆ ทำให้เราได้ข้อมูลมากขึ้น

ข้อสุดท้าย คือตอบในสิ่งที่ตัวเองไม่ได้ทำแต่เป็นในทีมทำ เช่น ผู้สมัครบางคนอาจจะยกตัวอย่างที่ดีมาก แต่พอถามเจาะลงไป กลับกลายเป็นว่าต้นตอของไอเดียมาจากหัวหน้า ทำให้เราไม่สามารถวัดอะไรได้

ในกรณีนี้ ผู้สัมภาษณ์ต้องเช็คให้ดีๆว่าตัวอย่างนั้น ผู้สมัครมีส่วนร่วมมากแค่ไหน แล้วให้ผู้สมัครเปลี่ยนตัวอย่าง หากผู้สมัครไม่ได้เกี่ยวข้องกับตัวอย่างนั้นโดยตรง


# เอาไปใช้ในชีวิตจริง
สำหรับผู้สมัคร การคุยกับ HR ก่อนเพื่อขอเกณฑ์ที่จะวัด หรือการศึกษาบริษัทให้ดีก่อนการสัมภาษณ์ เพื่อให้เห็นภาพว่าบริษัทที่สมัครมีเกณฑ์อะไรในการพิจารณาบ้าง จะช่วยให้สามารถเตรียมตัวอย่างตอบคำถามแบบ Behavioral ได้ดีขึ้น

ตัวอย่างเช่น บริษัทขนาดเล็กอาจจะชอบผู้สมัครที่มีความเป็น Self-Initative มากกว่า  ในขณะที่บริษัทใหญ่อาจจะเน้นไปที่ Self-Discipline และการทำงานตาม Process มากกว่า (ไม่เป็นอย่างนั้นเสมอไปนะครับ) ถ้าเรามั่นใจว่าบริษัทต้องการคนที่มีคุณสมบัติ Self-Initiative เราก็สามารถเตรียมตัวอย่างไปคร่าวๆได้ก่อน เวลาถูกถาม จะได้ไม่พลาดตัวอย่างดีๆไป

ในฝั่งผู้สัมภาษณ้ Behavioral Interview เป็นเทคนิคหนึ่งที่ทรงพลังมาก สิ่งสำคัญที่ต้องฝึกฝนคือการถามคำถามเจาะ (Follow-up question)เพื่อหาตัวชี้วัดพฤติกรรมของผู้สมัครได้ชัดเจนว่าผ่านเกณฑ์หรือไม่  อีกสิ่งหนึ่งคือการควบคุมบทสนทนาในการสัมภาษณ์ไม่ให้หลงออกนอกประเด็นที่เราต้องการเช็ค
