---
title: "การประเมินบริษัทที่จะทำงานด้วย"
date: 2019-12-25T12:04:02+07:00
lastmod: 2019-12-25T12:04:02+07:00
draft: true
tags: ["career", "personal development"]
categories: ["Career"]
---

![Photo by rawpixel on Unsplash](img/covers/interview-02.png)

เมื่อวานนั่งคุยกับเพื่อนเรื่องเงินเดือนโปรแกรมเมอร์ ทำให้นึกถึงบล็อคนึงที่เขียนดราฟต์ไว้เมื่อปีที่แล้ว ว่าด้วยเรื่องการประเมินบริษัทที่จะทำงานด้วย วันนี้เอามาแชร์ให้ฟังครับ

ช่วง 2-3 ปีนี้ความต้องการในตลาดงานสูงขึ้นขึ้นมาก นอกจากเงินเดือนขึ้นเยอะ ยังมีงานให้เลือกเยอะขึ้นมาก สำหรับหลายๆคน เงินอาจจะไม่ใช่ปัจจัยหลักในการตัดสินใจ (ยกเว้นสูงพอ) อำนาจการตัดสินใจจึงไม่ได้อยู่ที่ฝั่งบริษัทเพียงอย่างเดียว โปรแกรมเมอร์ที่เลือกงาน ก็ควรจะสัมภาษณ์และตรวจสอบบริษัทด้วย

โดยปกติ หลังจากได้ Offer ผมจอขอนัดคุยกับโปรแกรมเมอร์ในทีมที่จะทำงานด้วย ถ้าจริงจังมาก ก็อาจจะนัดคุยหลายๆคน ทั้งโปรแกรมเมอร์ ผู้จัดการ หรือแม้แต่ฝั่งผู้ใช้ที่เราต้องทำงานด้วยประจำ (กรณีเป็น Internal Product)

<!--more-->

คำถามด้านล่างของผมใช้หลักของ Behavioral Interview เหมือนเวลา[สัมภาษณ์โปรแกรมเมอร์]({{< relref "post/13-behavioral-interview.md" >}}) คือ ผมสนแต่งสิ่งที่บริษัททำไปแล้ว ไม่ใช่สิ่งที่บริษัทคิดว่าจะทำหรือควรจะทำ (พฤติกรรมในอดีตจะทำนายพฤติกรรมในอนาคตได้ชัดเจนกว่าคำพูด) ให้ระวังคำตอบประเภทที่ว่า "เราตั้งใจว่าจะ..." เพราะมักจะไม่ได้ทำเสียที เช่น "เราตั้งใจว่าจะเขียนเทสต์ให้มากขึ้น..."

อย่างไรก็ตาม ต้องทำใจด้วยว่า ไม่มีทีมไหนที่เพอร์เฟ็ค ต้องยอมรับความจริงด้วยว่าจะหาทีมที่ทำ CI/CD ทำการ Monitor Metrics ครบถ้วน อันนี้ผมก็ไม่เคยเจอ เวลาทำงานจริงก็ต้องเลือกแลก Technical Debt กับ Feature ตามความเหมาะสม

อีกเรื่องหนึ่ง คำถามพวกนี้เป็นแค่การหาตัวชี้วัด (Indicator) ที่สำคัญๆในชีวิตการทำงานของบริษัทนั้นๆ โดยปกติแล้วผมไม่ถามหมดทุกข้อ แค่มีลิสต์เตรียมไว้ เวลาใช้ก็จะเลือกเอาข้อที่ผมไม่มีข้อมูลเกี่ยวกับทีมนั้นๆเลย หรือหมวดที่ดูแล้วสุ่มเสี่ยง


# หมวด Development Process


คำถามในหมวดนี้ได้แก่

> 1.เอาโค้ดขึ้น Production ยังไง? (หากตอบไม่ละเอียด ให้ตามด้วย: ช่วยอธิบายตั้งแต่ตอน Commit โค้ดขึ้นไป ไล่ไปจนถึงโค้ดถูก Deploy ขึ้น Production ว่าเกิดอะไรขึ้นบ้าง)

หากทีมมีอายุงานมากกว่า 1 ปี ผมคาดหวังว่าทีมจะต้องมีกระบวนการควบคุมคุณภาพของซอฟต์แวร์ (linting, testing, code review) และการติดตั้ง (deployment) ที่ Mature ในระดับหนึ่ง เป้าหมายของคำถามในหมวดนี้ คือเข้าใจว่าทีมมีกระบวนการอะไรบ้างในเรื่องเหล่านี้ สำหรับทีมที่ทำงาน Product กระบวนการพวกนี้ควรจะชัดเจนและเคร่งครัดในระดับหนึ่ง ไม่เช่นนั้น เวลาทำงาน (หรือเวลานอน) คุณจะต้องมานั่งแก้บั้กกันจนไม่ต้องเป็นอันทำอะไร ส่วนทีมที่ทำเป็น Project หรือรับงานเป็นชิ้นๆ อาจจะไม่ได้มีกระบวนการติดตั้งที่สร้างไว้แล้ว (เช่น Automated Deployment) ก็ควรจะมีโค้ดหรือกระบวนการเหล่านี้ไว้คร่าวๆเวลาเริ่มโปรเจ็คใหม่ เพื่อนำไปปรับใช้ในทุกๆโปรเจ็ค ไม่งั้นคุณก็จะไม่ค่อยได้นอนเวลาส่งมอบงานเหมือนกัน

> 2.มีบั๊กหลุดขึ้น Production บ่อยแค่ไหน (ตามด้วย: ทำไมถึงบ่อย/ไม่บ่อย แล้วที่ทีมตรวจเจอได้อย่างไร? และทำอย่างไรกับบั๊กนั้น)

ทีมที่ Mature มากๆจะมีระบบ Monitoring ที่ดีในระดับที่รู้ได้ว่าเกิดบั้ก (เช่น จำนวน request บางอย่างผิดปกติจากที่เป็น) แต่ทีมส่วนใหญ่ไม่ได้ไปถึงระดับนั้น แต่อย่างน้อย ทีมน่าจะมีการทำ Testing ในระดับหนึ่ง

หลังจากการตรวจเจอบั๊ก ทีมควรมีวิธีการบันทึก จัดลำดับความสำคัญ และวางลำดับในการแก้ไขบั๊กที่ชัดเจน หากไม่มีขั้นตอนการจัดการที่ชัดเจน ทีมอาจจะลืมแก้บั๊กไปเลย หรือแก้บั๊กสำคัญๆช้าเกินไป

> 3.Stack ที่ใช้ตอนนี้มีอะไรบ้าง (ตามด้วย: ทำไมถึงเลือกใช้เทคโนโลยีเหล่านี้?)

สำหรับบางคน เทคโนโลยีที่เลือกใช้สำคัญมาก แม้โปรแกรมเมอร์ควรจะสามารถปรับตัวเพื่อใช้งานเทคโนโลยีใหม่ได้ แต่ก็ต้องยอมรับว่า การจะใช้งาน Framework หรือภาษาใหม่ๆได้คล่อง อาจจะต้องใช้เวลาตั้งแต่ 3-12 เดือน

หากบริษัทใช้เทคโนโลยีีที่เราสนใจ หรือดูมีอนาคต ก็จะมีประโยชน์สำหรับ Career ของเรา (เช่น ให้เลือกระหว่างเชียน Swift กับ Delphi ถ้าเงินเดือนเท่ากัน จะเลือกอันไหน) สำหรับคนบางคนที่ต้องการโตไปเป็น Specialist ทางเทคโนโลยีใดเทคโนโลยีหนึ่ง คำถามข้อนี้สำคัญมาก (เช่น ที่บริษัทจัดการเซอร์เวอร์เอง หรือใช้ Cloud ยี่ห้อไหน)

> 4.ถ้าเทียบกับทีมเก่าที่เคยทำงานมา ทีมปัจจุบันยังมีอะไรบ้างที่ยังสู้ไม่ได้

คำถามนี้เป็นเวอร์ชั่นอ้อมๆของ "อะไรบ้างที่ทีมที่ทำได้ห่วยจนทำให้คุณหงุดหงิด" แต่จากประสบการณ์ ถ้าถามตรงๆ คนจะไม่ยอมตอบและเอาสีข้างเข้าไถ

เวลาคนจะสมัครงาน เรามักมองในส่วนที่ดีที่สุดของงาน (เช่น ชื่อเสียงบริษัท เงินเดือน โอกาสก้าวหน้า เทคโนโลยีที่ใช้) แต่เวลาคนออกจากงาน สาเหตุมักจะเป็นเพราะส่วนที่แย่ที่สุดของงาน (เช่น หัวหน้าบริหารงานไม่ดี เพื่อนร่วมทีมนิสัยไม่ดี โปรแกรมเก่ามาก ไม่มีเทสต์ มีบั๊กท่วมหัว) เวลาเลือกงาน ผมอยากแนะนำให้มองส่วนที่แย่ที่สุดไว้ด้วย ลองนึกภาพว่าเราจะโอเคกับส่วนที่แย่ที่สุดได้แค่ไหน

> 5.ถ้าต้องการเซอร์เวอร์สำหรับ Dev หรือ Production จะต้องใช้เวลานานแค่ไหน มีขั้นตอนอะไรบ้าง (ตามด้วย: ทำไมถึงต้องมีขั้นตอนที่นานขนาดนั้น)

บางบริษัทอาจใช้เวลาแค่ไม่กี่ช.ม. บางบริษัทอาจจะต้องใช้เวลา 6-12 เดือน คำถามนี้จะชี้ให้เห็นเลยว่ากระบวนการในบริษัท ถูกออกแบบมาเพื่อให้อำนาจทีมพัฒนาในการสร้างและตัดสินใจ หรือมีการคุมอำนาจแบบรวมศูนย์ที่ต้องผ่านการอนุมัติจากส่วนกลางแทบทุกอย่าง

# หมวด Culture

คำถามหมวดนี้ค่อนข้างยากในการเก็บข้อมูล คำว่าวัฒนธรรม (Culture) ก็เป็นคำที่กำกวมและ Subjective มาก

บริษัทมักจะมีพวกค่านิยม (Value) ที่เขียนไว้ในกระดาษ แต่ไม่ได้นำมาปฏิบัติจริง หรือไม่ได้มีการปฏิบัติในทีมที่เราร่วมงานด้วย โดยหลักๆ ผมจะเชื่อว่า Culture ของทีมดูได้จาก Interaction ของคนในทีมครับ

> 1.ปกติในทีมมีการถกเถียงเรื่องการออกแบบโปรแกรมกันมากแค่ไหน ช่วยยกตัวอย่างเรื่องที่ถกเถียงกันล่าสุดให้ฟังหน่อย

"ถกเถียง"ในที่นี้คือ คุยกันอย่างมีหลักการ ด้วยตรรกกะ เหตุผล และข้อมูล ตัวอย่างที่ดีก็เช่น ที่ทีมเถียงกันว่าจะทำเซอร์วิสใหม่แยกไปเป็น Microservices หรือใส่ไว้ในเซอร์วิสเดิมแต่แยกแพ็คเกจกันดี มีการคุยกันว่าข้อดีข้อเสียของแต่ละแบบเป็นอย่างไร แบบไหนเหมาะกับสภาพของทีมมากกว่า

แต่โปรแกรมเมอร์บางคนไม่ค่อยชอบถกเถียง สบายใจกับการทำงานตามคำสั่งมากกว่า อันนี้ก็ไม่ว่ากัน ผมว่าคำถามนี้จะช่วยให้เห็นภาพได้ว่าทีม Value การถกเถียงกันมากแค่ไหน หรือชอบให้คนทำตามคำสั่ง Top-down ลงมามากกว่า

> 2.ช่วยยกตัวอย่างกรณีที่คุณต้องขอให้ทีมอื่นทำอะไรให้ (เช่น Infra DevOps หรือทีมที่ดู Service อื่นๆที่ต้องเรียกใช้) ตกลงกันยังไง ใช้เวลานานแค่ไหน

หากระบบดูแลโดยหลายทีม หรือมีพวกทีม Infra/DevOps ทุกทีมทำงานร่วมกัน หรือชี้นิ้วใส่กัน มีการแก้ปัญหาที่ต้นตอ หรือแค่ลูบหน้าปะจมูกเพราะบางทีมไม่มีเวลา หรือไม่สนใจที่จะทำให้ ต้องรอกันหลายเดือน หรือทุกอย่างคุยกันโดยตรงไม่ได้ ต้องไปคุยผ่าน Product Manager เพื่อให้มีการเอาลง Backlog แล้ว Prioritize ก่อน

> 3.ครั้งสุดท้ายที่มีบั๊กร้ายแรงขึ้น Production ที่ทีมมีการทำอะไรบ้าง

อันนี้เช็คดูว่ามี Blaming culture ในทีมรึเปล่า มีการชี้นิ้วหรือโยนชี้ใส่กันเวลาที่ระบบพังไหม เวลาระบบทำงานได้ตามปกติ ทุกคนก็เป็นคนดีหมดแหละครับ ตอนมีปัญหานี่แหละเราจะเห็นพฤติกรรมที่ไม่ดีของกันและกัน

> 4.อะไรคือความแตกต่างระหว่างพนักงานที่ดี กับพนักงานที่ดีที่สุด ของที่นี่

อันนี้เป็นคำถามที่ผมชอบถามหัวหน้าทีมหรือผู้จัดการ มันแสดงให้เห็นว่าหัวหน้าเอง Value คุณลักษณะไหน ตรงกับเราหรือเปล่า เราเห็นแนวโน้มว่าจะเติบโตในทีมได้รึเปล่า

ถ้าลองถามคำถามเดียวกันนี้กับโปรแกรมเมอร์ และผู้จัดการดู ส่วนใหญ่จะพบว่าไม่ตรงกัน


# หมวด Practicalities & Work Life Balance

> 1.ต้องใส่ชุดอะไรไปทำงาน?

> 2.เข้างานกี่โมง

> 3.ทำงานจากบ้านได้บ่อยแค่ไหน

3 ข้อนี้แล้วแต่คนครับ บางคน การเข้างานสายได้นี่ถือว่าเป็น Hard Requirement เลย ไม่มีก็ไม่ต้องคุยกัน

บางคนบ้านอยู่ไกล การทำงานจากที่บ้านได้ก็จะสำคัญมาก

ทั้งนี้ทั้งนั้น ผมคิดว่าโปรแกรมเมอร์เองก็ไม่ควรเอาตัวเองเป็นศูนย์กลางมากเกินไปนะ ถ้ามันไม่ได้ทำให้ชีวิตลำบากมาก ทำไปสักเดือนสองเดือนก็จะชินเองครับ ผมเคยทำมาตั้งแต่

* งานที่ต้องใส่สูทเข้าออฟฟิสทุกวัน ไปจนถึงใส่ขาสั้นหนีบแตะเข้าออฟฟิซได้ (งานบางงานที่ต้องคุยกับลูกค้าข้างนอก แต่งตัวให้เนี้ยบมันก็มีข้อได้เปรียบอยู่)
* ต้องอยู่ในออฟฟิซตามเวลาทุกวัน ไปจนถึงเข้างานกี่โมงก็ได้ ทำงานจากบ้านเท่าไรก็ได้ (เวลาคุยอะไร ถ้าเจอตัวจริง วาดบนไวท์บอร์ดก็สื่อสารกันได้ง่ายกว่า หรือบางทีเราต้องถามเกี่ยวกับดีไซน์ของโค้ดในส่วนที่เราไม่รู้ แต่คนที่รู้เรื่องกว่าจะเข้างานก็บ่ายสองเพราะเมื่อคืนตีดอทโต้รุ่ง อันนี้ก็เซ็งอยู่)

> 4.สามารถเลือกใช้ Mac หรือ Linux ได้ไหม? ถ้าต้องการลง IDE ของตัวเองในเครื่อง ต้องขออนุญาตใครบ้าง

สำหรับผมเรื่องนี้เรื่องใหญ่เลยครับ แต่ก่อนผมใช้ Windows มาหลายปี พอย้ายมา Mac แล้วรู้เลยว่าให้ไปทำงานบน Windows นี่ Productivity ตกมาก ยิ่งถ้าไม่ให้ Admin Access ต้องไปทำเรื่องขอทุกครั้งที่จะลงซอฟต์แวร์อะไรใหม่ๆ อันนี้ผมไม่โอเคเลย

> 5.ตั้งแต่ทำงานมา เคยอยู่ดึกสุดถึงกี่โมง (ตามด้วย: เกิดขึ้นบ่อยแค่ไหน และโดยเฉลี่ย ทำงานสัปดาห์ละกี่ชั่วโมง?)

เลือกได้ทุกคนก็ไม่อยากทำงานหนักครับ แต่งานสายนี้ ยังไงก็ต้องมีช่วงจังหวะที่ต้องอยู่ดึก ชั่งน้ำหนักกับค่าตอบแทนให้ดี และดูสุขภาพของตัวเองด้วยว่าไหวรึเปล่า


# หมวด Product, Vision, and Business

คำถามหมวดนี้ ผมจะถามพวก Startup หรือทีมที่พึ่งตั้งใหม่ๆครับ ถามดูเพื่อเช็คว่าจะไปรอดรึเปล่า มีการวางแผนด้านการตลาดและการเงินดีแค่ไหน

เพราะ Passion กินไม่ได้ เงินหมดก็ต้องแยกย้าย Founder ที่ดีควรจะคิดอะไรพวกนี้ไว้พอที่จะตอบได้แบบไม่เลื่อนลอย

> 1.ตัวชี้วัดความสำเร็จของทีม/แผนก/บริษัท คืออะไร

> 2.โปรดักต์ที่พัฒนาอยู่ มีจุดเด่นอย่างไรเมื่อเทียบกับคู่แข่ง

> ฺ3.คิดว่่าจะ Break-even เมื่อไรครับ?  (ตามด้วย: ตัวเลขมาจากไหน?)

> 4.ตลาดของโปรดักต์นี้ใหญ่แค่ไหน (ตามด้วย: ตอนนี้เรามีลูกค้าเท่าไร?)

# Flag
> ใครเป็นคนกำหนด Deadline ของโปรเจ็ค(หรืองาน)ที่กำลังทำอยู่?

> หลังจากย้ายมาทำงานที่ทีมนี้แล้ว คิดถึงอะไรในทีมเก่าบ้าง

> ตั้งแต่ทำงานมาในทีมนี้ ชอบอะไรมากที่สุด (ตามด้วย: แล้วไม่ชอบอะไรมากที่สุด)
(pride, fulfilled & challenged)

> สมมติว่าคุณได้เป็น CEO และมีอำนาจในการเปลี่ยนอะไรในบริษัทนี้ได้อย่างนึง อยากจะเปลี่ยนอะไร?

Backup:
> มีการเมืองในองค์กรมากแค่ไหน (ตามด้วย: ช่วยอธิบายตัวอย่างให้ฟัง)
> ช่วยเล่าถึง Conflict ล่าสุดระหว่างทีม(หรือภายในทีม)ให้ฟัง (ตามด้วย: ทีมจัดการยังกันยังไง? ผลลัพธ์เป็นอย่างไร?)
