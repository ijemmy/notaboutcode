---
title: "การนำ Agile มาใช้ในองค์กร"
date: 2018-06-23T12:04:02+07:00
lastmod: 2018-06-23T12:04:02+07:00
draft: false
tags: ["Culture", "Process", "Agile"]
categories: ["Software Engineering"]
---

![Photo by rawpixel on Unsplash](/img/covers/collaboration-01.jpg)

ผมรู้จักกับ Agile (อไจล์) เมื่อสิบกว่าปีที่แล้ว ตอนนั้นก็ไม่รู้หรอกว่ามันจะป๊อบขนาดนี้ สมัยนั้นอย่าพูดถึงอไจล์เลย ทีมไหนทำ Unit Testing ก็ถือว่าหรูแล้ว

> ฝั่ง UK จะออกเสียงว่า อา-ไจล์, ฝั่ง US จะอ่านออกเสียว่า แอ-ไจล์ ในบทความนี้จะขอใช้ทับศัพท์ว่าอไจล์ซึ่งเป็นที่นิยมใช้กันนะครับ  -- https://dictionary.cambridge.org/pronunciation/english/agile

ด้วยความที่คลุกคลีอยู่กับเรื่องนี้ตั้งแต่ยุคที่อไจล์เข้ามาแรกๆ เลยได้เห็นการเปลี่ยนแปลงตั้งแต่สมัยที่ผู้บริหารรู้สึกว่าทีมที่ทำอไจล์คือการก่อกบฏ จนถึงปัจจุบันนี้ ถ้าทีมไหนไม่ทำอไจล์แล้วจะกลายเป็นกบฏแทน

ผมเชื่อว่าผู้บริหารระดับสูงที่กล้าจะเลือกใช้อไจล์นั้นมีวิสัยทัศน์ที่ดี แต่เวลาปฏิบัติจริง ผมกลับเห็นว่าหลายที่ได้ผลลัพธ์เละเทะมาก สุดท้ายก็มาจบลงที่ว่าอไจล์ไม่ดี หรือไม่เหมาะกับองค์กร (ซึ่งก็อาจจะเป็นไปได้)  หรือบางที่ก็เลือกที่จะซุกปัญหาไว้ใต้พรม แล้วทำ KPI ให้ดูสวยๆว่าผลลัพธ์ออกมาดี

สุดท้ายกลายเป็นตราบาปให้กับอไจล์ เป็นแผลเป็นให้กับพนักงานในบริษัท ที่ขยาดทุกครั้งที่ได้ยินคำนี้

ผมเลยอยากเขียนบทความนี้ไว้ให้ผู้บริหาร และหัวหน้าทีมพัฒนา (Technical Lead/ Team Lead) เพราะทัศนคติที่ถูกต้องต่ออไจล์จะส่งผลกระทบต่อการรับอไจล์เข้ามาในองค์กรมาก

บทความนี้จะพูดถึงข้อแนะนำ และตัวอย่างกรณีที่ดี/ไม่ดีแบบต่างๆ ในการนำอไจล์เข้ามาในองค์กร โดยผู้เขียนอนุมานว่าผู้อ่านรู้จักอไจล์และ Scrum แล้ว หากใครที่ยังไม่เข้าใจคำพวกนี้ แนะนำให้อ่านบทความอื่นก่อนครับ

<!--more-->


## การทำอไจล์คือการปรับวัฒนธรรมองค์กร (Cultural Change) ไม่ใช่แค่การปรับกระบวนการอย่างเดียว (Process)
คำว่าอไจล์ไม่ใช่กระบวนการ (Process) นะครับ มันเป็นหลักการ ถ้าไปดูต้นกำเนิดแล้ว อไจล์มีแค่หลักการสี่ข้อ

>We are uncovering better ways of developing software by doing it and helping others do it. Through this work we have come to value:
> <br /><br />
> **Individuals and interactions** over processes and tools<br />
> **Working software** over comprehensive documentation<br />
> **Customer collaboration** over contract negotiation<br />
> **Responding to change** over following a plan<br />
> <br />
> That is, **while there is value in the items on
the right, we value the items on the left more.**<br />
> จาก http://http://agilemanifesto.org/

จากหลักการสี่ข้อ ก็มีผู้เสนอวิธีการทำอไจล์ในแบบต่างๆ (Methodology) ซึ่งในช่วงแรกๆมีเยอะมาก สุดท้ายที่เหลือรอดอยู่และได้รับความนิยม ก็จะมี Scrum กับ XP

ในบรรดาวิธีต่างๆ Scrum ดูจะได้รับความนิยมในหมู่บริหารมากที่สุด โดยจะมีกิจกรรมหลักคือ Sprint Planning, Standup Meeting, Sprint Review, Retrospective

เท่าที่ผมสังเกต เวลาบริษัทที่ทำอไจล์กัน จริงๆคือทำ Scrum นะครับ ไม่ได้ทำอไจล์เลย ตัวอย่างเช่น

> ทีมมายืนทำ Standup Meeting สิบห้านาทีทุกเช้า ต่างคนพูดจบแล้วก็ไป ไม่มีใครตั้งใจฟัง แค่มาเล่า Project Update ให้ Scrum Master ฟังเฉยๆ<br /><br />
> ทีมทำ Demo ทุกสองสัปดาห์ แต่ซอฟต์แวร์ทำงานจริงไม่ได้ แค่มาเล่าเฉยๆว่าทำอะไรไปบ้าง <br /><br />
> ทีมส่งมอบทุกสองสัปดาห์ แต่ทำตาม Specification ที่เขียนไว้พอ เปลี่ยนไม่ได้ ส่งมอบไม่ตรงโดนปรับ<br /><br />
> ทีมทำ Sprint ใช้ Story Point แต่ Deadline กับ Scope โดนวางไว้ตั้งแต่ก่อนเริ่มแพลนนิ่งแล้ว เปลี่ยนไม่ได้<br /><br />

ถ้ามีอาการอย่างนี้ องค์กรไม่ได้ทำอไจล์ครับ เพราะมันไม่มีอะไรที่ตรงกับ Manifesto ของ Agile เลย

องค์กรณ์แค่กำลังทำ Scrum เป็นพิธีกรรมอย่างหนึ่ง

> และเมื่อไม่ได้ทำอไจล์ ก็อย่าคาดหวังประโยชน์จากอไจล์ครับ

การทำอไจล์จริงๆคือการปรับวัฒนธรรมของทีม องค์กร และปรับทัศนคติของคน ให้เข้ากับสี่ข้อใน Manifesto ข้างต้น

ทั้งนี้ทั้งนั้น ไม่ได้แปลว่าเราจะไม่ต้องปรับกระบวนการนะครับ ในทางปฏิบัติ เราหนีไม่พ้นอยู่แล้วที่เราต้องแก้ขั้นตอนการทำงาน  แต่ผมอยากจะย้ำว่าอย่ามองแค่เรื่องกระบวนการทำงานอย่างเดียว

นี่เป็นความยากของการนำอไจล์เข้ามาในองค์กรครับ มันไม่ใช่แค่ทำตาม Scrum Guide แล้วก็จบ

## ทุกคนต้องเข้าใจว่าอไจล์ไปเพื่ออะไร
สืบเนื่องจากทัศนคติของคนในข้อที่แล้ว หนึ่งในปัญหาที่ผมเห็นบ่อยมากในองค์กรขนาดกลาง-ใหญ่ คือคนทำอไจล์โดยไม่รู้ว่าทำไปเพื่ออะไร

ส่วนใหญ่ CIO และผู้บริหารระดับสูงมักจะมีเป้าหมายทางธุรกิจที่ชัดเจน เช่น บริษัทต้องพัฒนาโปรดักต์ใหม่ๆให้เร็วขึ้น เพื่อแข่งขันกับสตาร์ทอัพที่เริ่มเข้ามากินส่วนแบ่งการตลาด

แต่พอคำสั่งและแนวทางถูกส่งลงไปยังผู้บริหารระดับกลาง-ล่างหรือโปรแกรมเมอร์ กลับกลายเป็นแค่ว่า "หัวหน้าสั่งให้ทำแสตนด์อัพมีตติ้งทุกเช้า" โดยไม่รู้ด้วยซ้ำว่าทำไมต้องทำ

> ใครไม่มั่นใจ ลองเดินไปถามคนในทีมดูว่าเรายืนกันสิบห้านาทีทุกเช้าแล้วได้ประโยชน์อะไรบ้าง

ยิ่งในองค์กรระดับใหญ่ที่มีลำดับขั้นเยอะมาก จาก CIO ลงไปยังหัวหน้าทีมเกินสามขั้นขึ้นไป ผมเห็นปัญหานี้ประจำ

ผลลัพธ์ที่ตามมา คือทีมทำอไจล์แบบขอไปที ไม่เข้าใจด้วยซ้ำว่าต้องทำอะไร แต่หัวหน้าสั่งว่าตอนเช้าต้องเดินมายืนคุยกันสิบห้านาที ทุกสองสัปดาห์ต้องมาบ่นว่าอะไรไม่ดีบ้าง บ่นแล้วก็จบกันไป (แล้วเรียกมันว่า Retrospective)

การจะป้องกันปัญหานี้ได้ ผู้บริหารในทุกระดับต้องเข้าใจถึงเป้าหมายให้ชัดเจน และสื่อสารให้ทุกคนในทีมว่าเราทำไปเพื่ออะไร

## วัดผลที่ผลลัพธ์ ไม่ใช่กระบวนการ
หากบริษัทใช้ KPI ผมอยากให้วางตามผลลัพธ์ที่ต้องการทางธุรกิจขององค์กรเป็นหลัก

โดยอาจจะวัดว่าฝ่ายธุรกิจมีความพึงพอใจเพิ่มขึ้นหรือไม่ ส่งมอบโปรดักต์ได้เร็วขึ้นหรือเปล่า

ไม่ใช่ว่าทีมมายืนล้อมวงกัน 15 นาทีตอนเช้าหรือไม่

ครั้งนึงทีมที่ทำเคยต้องกรอกแบบสอบถาม ว่าทำ Agile Practices อะไรบ้าง ทำ TDD กับ Pair Programming รึเปล่า โดยผลของแบบสอบถาม จะถูกนำไปเป็น KPI ให้กับผู้บริหาร

กระบวนการสำคัญ แต่ผลลัพธ์สำคัญกว่า

พอเราวางเกณฑ์การวัดแบบนี้ พนักงานก็จะปรับตัวตามเกณฑ์นั้น บางครั้ง สิ่งที่ทำขัดกับผลลัพธ์ด้วยซ้ำ แต่ใครจะสนผลลัพธ์ล่ะครับ ถ้าโบนัสสิ้นปีเค้าดูที่ KPI

## เราทำอไจล์ไม่ได้หากไม่มีความรู้ด้านเทคนิคเพียงพอ
พูดถึงด้านเทคนิค (Technical skill & knowledge) ผมขอแยกเป็นออกเป็นสองเรื่อง คือการวางแผน กับเรื่องคน

เรื่องการวางแผน เวลามีคนมาขายอไจล์ให้กับทีมบริหาร ส่วนใหญ่เค้าจะไม่ค่อยพูดลงลึกเรื่องแนวปฏิบัติทางเทคนิคครับ เพราะกำลังขายให้กับผู้บริหาร

ทำให้หลายๆครั้ง ผู้บริหารวางแผนปรับเปลี่ยนแค่ด้านการบริหาร แต่ละเลยด้านเทคนิคไป

ทั้งที่จริงๆแล้ว ความรู้ด้านเทคนิคเป็นรากฐานที่สำคัญมากในการทำอไจล์ให้สำเร็จ ในหลักการของ Responding to change

แต่ลองนึกภาพดูนะครับ ปกติโปรเจ็คนึงต้องรอกันครึ่งปีกว่าจะเอาขึ้นระบบจริงได้ แต่ต้องเปลี่ยนมาเอาขึ้นให้ได้ใน 2 สัปดาห์หรือเดือนเดียว มันยิ่งกว่าการเอาเครื่องยนต์รถโตโยต้ามาขับให้เร็วเหมือนเฟอร์รารี่เสียอีก

ทีมจะต้องฝึกเทคนิคใหม่ๆที่ต่างจากเดิมโดยสิ้นเชิง เช่น Automated Testing, Continuous Integration/Deployment ไม่งั้นมีทางทำซอฟต์แวร์ที่ทำงานได้จริง เอาขึ้นระบบจริงได้ทุกๆสองสัปดาห์หรอกครับ

ดังนั้น เวลาเลือกคอนซัลต์ หรือวางแผนกับคอนซัลต์ในการปรับเปลี่ยนองค์กร อย่าละเลยส่วนนี้นะครับ

โค้ชอไจล์ที่ดีต้องมีความรู้ทางด้านการพัฒนาซอฟต์แวร์และมีประสบการณ์ด้วย ถ้าโค้ชคนเดียวไม่สามารถทำได้ โค้ชก็จะต้องมีทีมที่มีประสบการณ์ปฏิบัติจริงมาช่วยด้วย

เรื่องที่สองคือคนในองค์กร

อยู่ดีๆส่งไปอบรมอไจล์สามวัน จะให้กลับมาทำได้ทุกอย่าง คงเป็นไปไม่ได้ใช่ไหมครับ?

ดังนั้น เวลาวางแผนในการทำอไจล์ ให้คำนึงถึงการพัฒนาฝีมือทางด้านเทคนิคที่เกี่ยวข้องในระยะยาวด้วย  กรุงโรมไม่ได้สร้างเสร็จในวันเดียว โปรแกรมเมอร์ หรือผู้บริหารด้านไอทีที่เก่งๆก็ไม่ได้เกิดขึ้นหลังอบรมไปได้สามวันครับ

ในทางปฏิบัติ จะมีคนจำนวนมากที่ปรับตัวไม่ได้ครับ อยู่ดีๆก็เจอเทคนิคบ้าอะไรไม่รู้โผล่ขึ้นมาเป็นสิบเทคนิค เวลาประชุมก็ให้ยืนแทนที่จะนั่ง หัวหน้าที่มาสั่งให้ทำทั้งๆที่ไม่เข้าใจเหมือนกัน

คนที่ทำงานในระบบไอทีแบบเก่ามายี่สิบสามสิบปี อยู่ดีๆจะให้เปลี่ยนแปลงรวดเดียวมันยากมาก

นี่ไม่ใช่ความผิดของคนคนนั้นนะครับ เป็นความผิดของทั้งองค์กรน่ะแหละที่เฉื่อยชา คิดว่าธุรกิจไปได้ดีแล้วไม่ยอมเปลี่ยนแปลงหรือพัฒนาบุคลากรเป็นเวลาสิบๆปี

การปรับเปลี่ยนคนเป็นสิ่งที่ยากที่สุดแล้ว ต้องใช้เวลาครับ


## เลือกคอนซัลต์ให้ดี อย่าเชื่อเพราะชื่อเสียงบริษัท
ในองค์กรที่ไม่มีผู้เชี่ยวชาญด้านนี้เลย หรือมีไม่มากพอ การจ้างคนจากภายนอกมาช่วยเป็นเรื่องสำคัญมาก ส่วนใหญ่คอนซัลต์จะเข้ามาคลุกคลีกับทีมในฐานะโค้ช (Agile coach)

คงไม่ต้องอธิบาย ว่าถ้าโค้ชพยายามโค้ชในสิ่งที่ตัวเองยังไม่เข้าใจ หรือไม่มีประสบการณ์พอ ผลลัพธ์จะเป็นอย่างไร

ในตลาดที่เนเธอร์แลนด์ ผมรู้จักอไจล์โค้ชจำนวนไม่น้อยที่ไม่เคยเขียนโปรแกรมจริงจังเลย แค่ทำงานเกี่ยวข้องกับไอที มีทักษะการสื่อสารและบุคลิกที่ดี และบริษัทส่งไปอบรมด้านอไจล์สามเดือน เสร็จแล้วส่งเข้าออนไซต์ไปโค้ช

คุยๆกันไปนี่ผมโคตรช็อคเลย คือถามทฤษฏีตอบได้ แต่ถามว่าปฏิบัติจริงยังไง ตอบลงลึกไม่ได้เลยเพราะไม่เคยทำมาก่อน  

ลองคิดดูนะครับ อไจล์พึ่งมาบูมในช่วงสองสามปีนี้ โตแบบก้าวกระโดด อยู่ดีๆมันจะมีโค้ชที่มีประสบการณ์ในตลาดสักเท่าไร  

แต่เมื่อมันมีดีมานด์ มันก็ต้องมีซัพพลาย บริษัทคอนซัลต์ต่างๆก็เนรมิตมาให้ท่านได้

เวลาคุยกับคอนซัลต์ เช็คประวัติคนที่จะมาช่วยทีมด้วย อย่าให้องค์กรกลายเป็นที่ฝึกงานของโค้ช

นอกจากนี้ พยายามตรวจสอบและวัดผล ทำเป็นระยะๆ ไม่ใช่รอให้ผ่านไปครึ่งปีหรือโปรเจ็คเริ่มเห็นลางวินาศสันตะโรแล้วถึงค่อยทำ วิธีการเช็คที่ดี คือคุยกับคนในระดับปฏิบัติการจริงๆ อย่าอ่านแต่รายงานหรือฟังจากคอนซัลต์อย่างเดียว

## ทีละขั้น อย่าทำรวดเดียว
สิ่งหนึ่งที่ผมเห็นทั้งฝ่ายบริหารและฝ่ายโปรแกรมเมอร์มีความเห็นผิดๆร่วมกัน  คือการคาดหวังกับการทำอไจล์ครับ

ผมเองก็เป็นมาก่อน สมัยเริ่มทำงานใหม่ๆ ทำอไจล์ปุ๊บ ก็หวังมีผลงานใหญ่ๆเอาไปโชว์หัวหน้าในเร็ววัน

คือ ชอบคิดว่า พอเริ่มทำอไจล์ปุ๊บ จะเห็นผลในเดือนสองเดือน

มันก็มีนะครับที่จะเห็นผลเร็วขนาดนั้น แต่จากประสบการณ์ เห็นในหกเดือนก็ถือว่าเก่งแล้วครับ ยิ่งเดือนแรกๆนี่ยังไงก็ต้องแย่กว่าของเก่า เพราะอยู่ในช่วงปรับตัว

คำแนะนำในหัวข้อนี้คือ ค่อยๆเปลี่ยนทีละนิด ไม่งั้นคนในทีมจะปรับตัวไม่ทัน

แต่ก็ต้องมีเป้าที่ชัดเจนในแต่ละขั้น

เช่น ถ้าจะอยากจะให้ทีมเอาฟีเจอร์ใหม่ๆขึ้นระบบจริงให้ได้ทุกๆสองสัปดาห์ ก็ต้องเริ่มจากทำ Automated Testing ให้ได้ก่อนเพื่อลดเวลาในการทดสอบ ขั้นถัดไปค่อยทำ Continuous Integration เพื่อให้โค้ดอยู่ในสถานะที่พร้อมใช้งานเสมอ

ซึ่งเรื่องพวกนี้ต้องใช้เวลาเป็นเดือน(หรือมากกว่านั้น) กว่าจะทำได้สำเร็จ ต้องเรียนรู้ ลองผิดลองถูกกันเยอะมาก ไม่ใช่ว่าสั่งปุ๊บแล้วจะได้ปั๊บ

ถ้าจะวัดผล ก็ค่อยๆวัดทีละขั้น เรื่องนี้สำคัญมาก เพราะการจะสร้างโมเมนตัมในการเปลี่ยนแปลงองค์กร มันต้องเริ่มจากความสำเร็จเล็กๆก่อน (Small Win)

ในบริษัทใหญ่ๆ ส่วนใหญ่จะเลือกทีมแค่บางทีมในการทำไพล็อตอไจล์ก่อนครับ เพราะเค้าหวังว่าผลลัพธ์ที่ได้จะใช้เป็นโมเมนตัมในการเปลี่ยนแปลงทั้งองค์กรได้

การเลือกใช้อไจล์เป็นการลงทุนระยะยาวครับ ผลตอบแทนอาจจะต้องรอกันเป็นปี

## ไม่ใช่แค่ทีมพัฒนาที่ต้องอไจล์ ส่วนอื่นๆในบริษัทด้วย
เวลานำอไจล์ไปใช้ในองค์กร ส่วนใหญ่จะเริ่มจากทีมพัฒนาก่อน

ปัญหาที่ตามมาคือ ต่อให้ทีมพัฒนาจะปรับตัวได้เร็วแค่ไหน ถ้าส่วนอื่นของบริษัทตามไม่ทัน ผลลัพธ์ท้ายสุดก็ช้าอยู่ดี ตัวอย่างเช่น

1. ทีมพัฒนาอยากทำ Continous Integration แต่การขอเซอร์เวอร์มาใช้ ต้องใช้เวลา 3-4 เดือน
2. ทีมพัฒนาทำ Continuous Deployment แต่เวลาจะเอาขึ้น Production ที จะต้องขออนุมัติจากแผนกต่างๆล่วงหน้า 1 เดือน
3. ทีมพัฒนามีการจัดทำเดโม แต่ฝั่งธุรกิจ (Business Unit) ไม่มีเวลามานั่งดูเดโมหรือทดลองซอฟต์แวร์ ทีมพัฒนาจึงไม่ได้ Feedback เลย

ในองค์กรขนาดใหญ่ที่มีลำดับขั้นชัดเจน คงต้องให้เป็นหน้าที่ของผู้บริหาร ที่จะมาแก้ปัญหาเหล่านี้ ส่วนทีมพัฒนาและโค้ชเองก็มีหน้าที่ที่จะต้องแจ้งให้ผู้บริหารรับทราบและลงมือแก้ไข

จากประสบการณ์ เทรนด์หนึ่งที่ผมเห็นในบริษัทที่ใช้อไจล์ คือการสร้างทีมที่สามารถดูแลโปรดักต์หนึ่งๆได้ตั้งแต่ต้นน้ำยันปลายน้ำ

คือคนในทีมจะต้องประกอบไปด้วยคนในฝั่งธุรกิจ ทีมพัฒนา (Development) ฝั่งปฏิบัติการ (Operation) คนในทีมไม่มีการแบ่งว่าชั้นอยู่ฝั่งไหน ทั้งทีมมีอยู่เป้าหมายเดียว คือทำให้โปรดักต์ (หรือโปรเจ็ค) ที่ทำอยู่ประสบความสำเร็จในระยะยาว

วิธีนี้ช่วยป้องกันปัญหาเรื่อง Silo ในองค์กรได้ดี เพราะทุกคนที่เกี่ยวข้องกับโปรดักต์ไม่มี Priority ที่ขัดแย้งกัน

สำหรับองค์กรที่พึ่งเริ่ม ก็ต้องค่อยเป็นค่อยไป สูตรนี้ไม่ได้เหมาะกับทุกองค์กร (หรือทุกทีมในองค์กร) อย่างองค์กรที่ผมเห็น กว่าจะเข้าสู่รูปแบบนี้ได้ก็ใช้เวลาประมาณ 4-5 ปี

## ผลักจากข้างบน ดันจากข้างล่าง
องค์กรบางแห่ง จะมีลำดับขั้นที่แข็งแรงมาก ทุกคำสั่งมาจากเบื้องบน ให้พนักงานและผู้บริหารระดับล่างทำตาม

อยากให้ยอมรับอย่างหนึ่งว่า คนแรกที่เห็นผลลัพธ์ของการทำงานคือพนักงานในระดับปฏิบัติการ

และคนที่จะต้องลงมือเปลี่ยนแปลงให้ได้ผลลัพธ์ที่ดีขึ้น ก็คือพนักงานในระดับปฏิบัติการเช่นกัน

ผู้บริหารบนๆจะเห็นแค่ภาพรวม และกว่าจะเห็นก็ผ่านไปเป็นเดือนหรือไตรมาสแล้ว

ถ้าองค์กรอยากจะปรับตัวได้เร็ว ต้องให้อำนาจกับพนักงานระดับปฏิบัติการ และสนับสนุนให้มีอำนาจในการเปลี่ยนแปลงสิ่งต่างๆด้วยตัวเอง ไม่ต้องรอให้ผู้บริหารผลักมาจากข้างบนอย่างเดียว

ในกรณีของการพัฒนาซอฟต์แวร์ พนักงานระดับปฏิบัติการที่ว่าก็คือทีมพัฒนา และฝั่งธุรกิจที่ต้องใช้ซอฟต์แวร์นั้นๆ โจทย์ของผู้บริหารคือ ทำอย่างไรที่จะให้คนเหล่านั้นช่วยดันการเปลี่ยนแปลงจากข้างในทีมด้วย

ซึ่งวิธีที่ทำได้ก็มีหลายแบบ ไม่ว่าจะเป็นการใช้โค้ช การจ้างพนักงานใหม่ที่มีประสบการณ์ การให้รางวัลจูงใจ ฯลฯ

จะเลือกใช้วิธีไหนก็ต้องดูความเหมาะสมขององค์กร แต่ไม่ว่าจะใช้วิธีไหน ผู้บริหารต้องเข้าใจว่า การเปลี่ยนแปลงนี้จะมาจากผู้บริหารอย่างเดียวไม่ได้ ต้องมาจากพนักงานระดับปฏิบัติการด้วย

องค์กรจะอไจล์ไม่ได้ ถ้าคนที่ปฏิบัติงานไม่อไจล์ครับ

# สรุป

อไจล์เป็นสิ่งที่เข้าใจง่าย แต่นำไปปฏิบัติจริงไม่ง่าย

เวลาที่องค์กรต้องการเปลี่ยนไปเป็นอไจล์ อย่ามองที่ด้านกระบวนการอย่างเดียว มองที่คน และวัฒนธรรมขององค์กรให้มาก โดยเริ่มต้นจากการสื่อสารถึงสาเหตุการเปลี่ยนแปลงที่ชัดเจน ตั้งเป้าหมายที่เหมาะ และมีการพัฒนาคนในองค์กรอย่างต่อเนื่อง

หากผู้บริหารต้องการการเปลี่ยนแปลงที่แท้จริง จะต้องพร้อมที่จะเปลี่ยนวิธีคิดและละทิ้งวิธีการทำงานแบบเดิมๆ โดยการเปลี่ยนนี้ไม่ใช่แค่ฝั่งไอทีหรือทีมพัฒนาอย่างเดียว แต่รวมไปถึงฝั่งธุรกิจด้วย
