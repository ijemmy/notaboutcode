---
title: "เรื่องของ Gender Bias ในวงการโปรแกรมเมอร์"
date: 2018-03-25T12:04:02+07:00
lastmod: 2018-03-25T12:04:02+07:00
draft: false
tags: ["Equality", "Leadership", "Gender Bias"]
categories: ["leadership"]
---

![Photo by Brandon Day on Unsplash](/img/covers/child-02.jpg)

เผอิญช่วงนี้กลับมาไทย ได้ไปร่วมงาน DjangoGirls Bangkok มา และฟีดในเฟสบุ้คที่โผล่มาหาบ่อยที่สุดก็เป็นเรื่องที่เกี่ยวข้องพอดี

> "ต้องเชียร์โปรแกรมเมอร์หญิงที่จะไปเป็นไอดอลอย่างไร ให้ไม่เข้าข่ายเหยียดเพศครับ"

ปกติแล้วผมเลี่ยงเขียนเกี่ยวกับเรื่อง **การเมือง** **ความเชื่อ** และ **เฟรมเวิร์คไหนเจ๋งกว่ากัน** เพราะมักจะนำไปสู่การถกเถียงอย่างไม่สร้างสรรค์ แต่หลังจากนั่งดูคอมเม้นต์เรื่องข้างต้น, ได้ไปงาน DjangoGirls, รวมถึงเห็นกระแสของ[น้อง Turtle](https://www.youtube.com/watch?v=TYHFLQtiq-M) (น้องโปรแกรมเมอร์อินเทิร์นที่สมัคร BNK48) ผมรู้สึกว่าควรจะเขียนเรื่อง Gender Bias นี้ให้ได้อ่านกัน

บางคนอาจจะเห็นด้วย บางคนอาจจะไม่เห็นด้วย แต่การได้รับรู้ว่าเรามีประเด็นในเรื่องนี้อยู่ น่าจะมีประโยชน์ต่อวงการโปรแกรมเมอร์บ้านเรา

<!--more-->

# ทำความรู้จักกับเรื่อง Gender Bias กับผลกระทบต่อวงการเทคโนโลยี

เรื่องของ Gender Bias ในต่างประเทศนี่คือซีเรียสมาก ถ้าใครตามข่าว อาจจะได้ยินเรื่องของ[พนักงานกูเกิ้ลที่ถูกไล่ออกเพราะเขียน Memo เรื่องนี้](https://arstechnica.com/tech-policy/2018/01/lawsuit-goes-after-alleged-anti-conservative-bias-at-google/)

เรามาเริ่มจากคำนิยามของ Gender Bias ในพจนานุกรมต่างๆกันก่อน

> "Unfair difference in the way women and men are treated" -- Cambridge Dictionary
> <br />
> <br />
> "Inclination towards or prejudice against one gender." -- Oxford Dictionary

หลักใหญ่ใจความ คือการปฏิบัติ (Treatment) หรือความลำเอียง (Prejudice) เพราะต่อเพศใดเพศหนึ่ง

ถึงบทความนี้เราจะพูดแค่กรณีผู้หญิงกับผู้ชาย แต่จริงๆแล้วเรามีปัญหาเดียวกันสำหรับกลุ่มของ LGBT ด้วย

ถ้าเราดูตามหลักสถิติ เรามีอัตราส่วนผู้หญิงในสาขาจำพวก STEM (Science, Technology, Engineering, and Mathematics) น้อยกว่าผู้ชายอย่างชัดเจน ผมหาสถิติในไทยไม่ได้ แต่จากการสังเกตคือชัดเจนมาก (ปริมาณผู้หญิงในคณะด้านนี้)

ซึ่งส่วนหนึ่งก็มาจากค่านิยมในสังคมเรา ว่าผู้หญิงไม่เหมาะกับงานทางด้านวิทยาศาสตร์ หรือมีความสามารถด้อยกว่าทางด้านนี้ ผู้หญิงควรเรียนอักษร ไม่ก็เป็นหมอ ไม่เหมาะกับการเรียนวิศวฯหรือวิทยาศาสตร์

ในทาง Physical แต่ละเพศก็จะต้องมีความแตกต่างกัน แต่อันนี้ก็อยากให้ทุกคนคิดกัน ว่าเพศที่แตกต่างกันมีผลต่อการเขียนโปรแกรมจริงๆรึเปล่า? หรือมันแค่เป็นสิ่งที่อยู่ในหัวของเราเอง

ถ้าไม่ เราควรจะทำอย่างไร เพื่อให้ลด Bias นี้ในสังคมโปรแกรมเมอร์เรา?

# ชมอย่างไรไม่ให้ Sexist

ในที่ทำงาน ผมแนะนำว่า ถ้าคุณจะชมใครสักคน **ชมที่การกระทำ ผลงาน หรือทักษะ** อย่าพูดถึงเพศ หน้าตา หรือคุณสมบัติทางกายภาพมาเกี่ยว

ตัวอย่างที่ผมรู้สึกว่าไม่ดี ก็เช่น

> "เค้าเป็นคนคนพิการที่เขียนโปรแกรมได้ เก่งมาก"
> <br />
> "คุณเป็นผู้หญิงที่เขียนโปรแกรมได้ดีที่สุดเท่าที่ผมเคยเจอมา"
> <br />
> "แหม่ นอกจากน้องสวย น่ารัก แล้วยังเขียนโปรแกรมได้อีก"

คำชมพวกนี้ค่อนข้างสุ่มเสี่ยงครับ พอเราเอาเรื่องทางกายภาพเข้ามาใส่ด้วย คนฟังจะตีความได้หลากหลายมาก อย่างถ้ามีคนชมผมว่า "นอกจากหล่อแล้วยังเขียนโปรแกรมดีอีก" (ไม่เคยเกิดขึ้นจริง) ผมอาจจะดีใจ หรือผมอาจจะหงุดหงิดว่าความหล่อของผมเกี่ยวอะไรกับเรื่องความสามารถ?

ดังนั้น เพื่อความปลอดภัย เรามาลองมาฝึกชมกันใหม่

> "เค้าเป็นโปรแกรมเมอร์ที่มีวินัย เขียนเทสต์ครอบคลุมกรณีต่างๆได้ครบถ้วนดีมาก" - (การกระทำ)
> <br />
> "โปรแกรมที่น้องออกแบบมี UX ดีมาก ผมชอบที่เอาฟังก์ชันที่ต้องใช้งานบ่อยๆแยกออกมาไว้หน้าแรก ทำให้ไม่ต้องกดหลายที" - (ผลงาน)
> <br />
> "ผมชอบการวิธีการออกแบบคลาสของคุณนะ แต่ละคลาสแยกจากกันและทำหน้าที่ชัดเจน การเลือกใช้ Builder Pattern ตรงนี้จะช่วยลดโอกาสเกิดบั๊กของผู้เรียกได้ด้วย"  – (ทักษะ)

พอเราปรับเปลี่ยนวิธีการชมให้เฉพาะเจาะจงแบบนี้ นอกจากเราจะตัดเรื่อง Gender Bias ได้แล้ว ผมรู้กสึกว่าคำชมดูจริงใจกว่าด้วย



# เรื่องนี้สำคัญยังไง?
จุดประสงค์ของบทความนี้ คือให้อยากให้ผู้อ่านตระหนัก ว่าเรามี Gender Bias กันอยู่ แล้วเราไม่ควรปล่อยไว้เฉยๆอย่างไม่ใส่ใจ อย่างน้อยก็อยากให้คิดให้มากขึ้น เวลาเราจะพูดอะไรที่อาจจะเกี่ยวข้องกับเรื่องนี้

หลายๆคนอาจจะมองว่าเป็นเรื่องเล็ก หรือ เป็นเรื่องที่ไม่ต้องใส่ใจเลย แต่ไอ้เรื่องเล็กๆน้อยนี่แหละ ที่มันสร้างผลกระทบต่อสังคมได้ อย่างน้อยก็ 2 เรื่อง

ข้อแรก **เราไม่อยากทำให้เพื่อนร่วมงานรู้สึกไม่สบายใจเพราะคำพูดของเรา โดยไม่ได้ตั้งใจ**

หลายๆครั้ง เราก็พูดในสิ่งที่ทำร้ายคนอื่นโดยไม่ตั้งใจ จริงไหมครับ? เรื่องของ Gender Bias เนี่ย ถ้าเราไม่มีสติ พูดอะไรโดยไม่ยั้งคิด บางทีเราอาจจะทำร้ายความรู้สึกของคนอื่นโดยไม่รู้สึกตัวเลยก็ได้

ข้อที่สอง **เราอาจมีส่วนในการเปลี่ยนชะตาชีวิตของคนอีกหลายคน ให้ได้มาเขียนโปรแกรม**

ผมว่าการเขียนโปรแกรมเป็นเรื่องสนุก (และคุณก็คงคิดเหมือนผมถ้าคุณอ่านเว็บนี้) ผมไม่อยากให้ใครสักคนมาบอกผมว่า "งานนี้คงไม่เหมาะกับหนูหรอก เพราะหนูเป็นผู้หญิง" หรือ "หนูอยากทำอะไรที่เหมาะกับผู้หญิงมากกว่า"

อันนี้อาจจะฟังดูเวอร์ไปหน่อย แต่เรื่องของค่านิยม ทัศนคติ และความเชื่อ มันซึมอยู่ลึก และมีผลกระทบต่อการตัดสินใจของเรามากกว่าที่เราคิด โดยเฉพาะสำหรับเด็กๆที่ยังอายุน้อย เค้าจะซึมซับความ Bias นี้ไปจากเราโดยอัตโนมัติ

# สำหรับฝั่งผู้หญิง (และ LGBT ทุกท่าน)

หากคุณรู้สึกอึดอัด เพราะรู้สึกว่าได้รับการปฏิบัติจากเพื่อนร่วมงานอย่างมี Gender Bias ลองหาโอกาสคุยกับเพื่อนร่วมงานของคุณแบบตัวต่อตัวดู หลายๆครั้ง คนพูดไม่รู้ตัว และส่วนใหญ่ก็ไม่ได้มีเจตนาไม่ดีเลยด้วย  อย่าปล่อยผ่านหากเกิดขึ้นบ่อยๆ ช่วยทำให้เค้ารู้ตัว และระวังเรื่องนี้มากขึ้น

ซึ่งการเตือนนี้อาจจะได้ผลหรือไม่ได้ผล แต่อย่างน้อยเราก็มีโอกาสในการทำให้สิ่งต่างๆดีขึ้น

มนุษย์เราก็ไม่ได้เป็นสิ่งมีชีวิตที่เพอร์เฟ็ค ผมเองก็มี Gender Bias เหมือนกัน หลายๆครั้งผมก็หลุดปากพูด Sexist Joke แบบไม่น่าให้อภัย แต่เรื่องการเปลี่ยนแปลง Bias ในตัวคน เป็นเรื่องที่ต้องค่อยเป็นค่อยไป  เหมือนการวิ่งมาราธอน

# ท้ายที่สุด

การจะเปลี่ยนแปลงอะไรสักอย่าง ต้องเริ่มจากการยอมรับว่ามันมีอยู่ และเริ่มแก้ไขจากจุดเล็กๆครับ ถ้าเราให้ความสำคัญ และระวังเรื่องนี้กันมากขึ้น ปัญหาเรื่องนี้ก็จะเบาบางลง

ส่วนตัว ผมไม่เชื่อว่าโลกนี้จะมีความเท่าเทียมกันอย่างแท้จริง แต่ผมก็ไม่อยากให้ใครสักคนคิดว่าตัวเองเขียนโปรแกรมไม่ได้ หรือไม่สามารถเจริญก้าวหน้าในสาขานี้ เพียงเพราะว่าไม่ได้เป็นเพศชาย หรือเพราะข้อจำกัดบางอย่าง ที่ถูกสร้างขึ้นมาจาก Bias ทางสังคม  

ซึ่งเรื่องนี้ เราทุกคน (ทุกเพศ) ต้องช่วยกันคนละไม้คนละมือครับ
